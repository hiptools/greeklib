<?xml version="1.0" encoding="UTF-8"?>
<document book="euh" part="" name="Prolegomena" title="ΤΥΠΙΚΟΝ ΑΓΡΥΠΝΙΑΣ. ΠΡΟΛΕΓΟΜΕΝΑ">
ΤΥΠΙΚΟΝ ΑΓΡΥΠΝΙΑΣ. ΠΡΟΛΕΓΟΜΕΝΑ

"Καλὸν προσευχὴ καὶ ἀγρυπνία καὶ πειθέτω σὲ Θεὸς ἀγρυπνῶν πρὸ τοῦ πάθους καὶ προσευχόμενος"

Ἅγιος Γρηγόριος ὁ Θεολόγος, (Λόγος περὶ φιλοπτωχίας).

Ἀφιεροῦται τοῖς ζηλωταῖς τῶν πατρικῶν παραδόσεων.

ΠΡΟΛΕΓΟΜΕΝΑ

Ἡ τέλεσις Ἀγρυπνίας εἶναι συνήθεια, ἀρχαιοπαράδοτος καὶ διὰ τὰς Ἱερὰς Μονὰς καὶ διὰ τοὺς ἐνοριακοὺς Ἱ. Ναούς. Καὶ οἱ ἀρχαῖοι Ἕλληνες, οἱ ἐν τῷ σκότει τῆς εἰδωλομανίας πορευόμενοι, οὐχὶ σπανίως ἐλάτρευον τοὺς ψευδοθεοὺς αὐτῶν ἀγρυπνοῦντες. Τοῦτο συνέβαινεν εἰς τὸν ἐν Ἐπιδαύρῳ ναὸν τοῦ Ἀσκληπιοῦ, εἰς τὰ ἐν Ἐλευσῖνι μυστήρια, εἰς τὰ ἐν Πάφῳ τῆς Κύπρου Ἀφροδίσια κ.ο.κ. (ἴδε καὶ τὴν ἰδιότυπον ἀγρυπνίαν εἰς τὸ ἐν Ἀθήναις καὶ ὑπὸ τὴν Ἀκρόπολιν Ἀσκληπεῖον, ἐν "Πλούτῳ" τοῦ Ἀριστοφάνους, 735 καὶ ἑξῆς). Ἀλλ᾿ οὐδ᾿ εἰς τοὺς Ῥωμαίους ἦσαν ἄγνωστοι αἱ ἀγρυπνίαι. Ἠγρύπνουν καὶ αὐτοὶ εἰς τὰ λεγόμενα PERVIGILLIA.

Ὑπὲρ πάντα ὅμως ἕτερον λαὸν τῆς ἀρχαιότητος, οἱ Ἰσραηλῖται ἐθεώρουν, ἀπὸ τοῦ ταπεινότερου λευίτου ἕως καὶ τοῦ ἐστεμμένου Προφητάνακτος Δαβίδ, τὴν πάννυχον στάσιν, ὡς τὸν εὐπρεπέστερον τρόπον ἐκφράσεως τῶν ἱερῶν αὐτῶν συναισθημάτων πρὸς τὸν Ἅγιον Θεόν (Ἐξόδου ΙΗ΄ 1 καὶ ἑξῆς, Ἡσαΐου ΚΣΤ΄ 9, Ψαλμὸς ΡΙΗ΄ 61 κλπ.). Αὐτὸς οὗτος ὁ Δομήτωρ τῆς Ἐκκλησίας, ὁ Κύριος καὶ Θεὸς ἡμῶν, πολλάκις ἠγρύπνησεν αἴθριος καὶ προσηυχήθη νύκτωρ πρὸς τὸν Ἐπουράνιον Αὐτοῦ Πατέρα. (Ματ. ΙΔ´. 23, Λουκ. ΚΒ΄ 39 κλπ.). Τοῦ Κυρίου τοῖς λόγοις πειθόμενοι οἱ Ἅγιοι Ἀπόστολοι ἠγρύπνουν ἐν πάσῃ προσκαρτερήσει καὶ δεήσει (Ἐφεσ. ΣΤ΄ 18). Αἱ τῶν Ἀποστόλων Πράξεις βρίθουσι τοιούτων Ἱερῶν Ἀγρυπνιῶν (Πράξεων ΙΒ΄ 12, ΙΣΤ΄ 25, Κ΄ 7 κλπ.). Ἀλλά γε καὶ ἡ ἀρτιπαγῆς Ἐκκλησία ἐτέλει ἀγρυπνίας ἐν ταῖς κατακόμβαις πρότεροι· καὶ ἐν τοῖς "Μαρτυρίοις" ὕστερον κατὰ τὰς μνήμας τῶν Γενεθλίων, τῆς ἐπετείου δηλονότι τῆς ἀθλήσεως τῶν Ἁγίων Μαρτύρων. Οἱ Θεοφόροι τέλος Πατέρες, Ἀποστολικαῖς ἑπόμενοι παραδόσεσι, ἀνήγαγον τὸ ἀγρυπνεῖν εἰς κανόνα οὐ μόνον τῶν τὸν κόσμον καὶ τὰ τοῦ κόσμου ἀποταξαμένων, ἀλλὰ καὶ παντὸς εὐσεβοῦς. Ὁ ὑπὲρ πάντα ἄλλον ἀγαπήσας τὴν ἐν τῇ γαλήνῃ τῆς νυκτὸς προσευχήν, ὁ Ἱερὸς φημί, Χρυσόστομος, ἀναφέρει ἐν τῷ λόγῳ αὐτοῦ εἰς πάντας τοὺς Ἁγίους: Ἐννόησαν ἡλίκον ἐστὶν ἐν νυκτὶ βαθείᾳ, τῶν ἀνθρώπων καθευδόντων ἁπάντων καὶ θηρίων καὶ κτηνῶν, βαθυτάτης ἡσυχίας οὔσης, μόνον σε ἐγερθέντα παῤῥησίᾳ διαλέγεσθαι τῷ κοινῷ πάντων Δεσπότῃ. Γλυκὸς ὁ ὕπνος, ἀλλ᾿ οὐδὲν γλυκύτερον προσευχῆς. Ἂν κατ᾿ ἰδίαν αὐτῷ διαλεχθῇς, πολλὰ ἀνύσαι δυνήσῃ, μηδενὸς ἐνοχλοῦντός σε, μηδὲ ἐκκρούοντός σε τῆς δεήσεως. Ἔχεις δὲ καὶ τὸν καιρὸν σύμμαχον πρὸς τὸ ἐπιτυχεῖν ὧν θέλεις".

Πᾶς Χριστιανὸς ζέον ἔχων καὶ οὐχὶ χαῦνον τὸ φρόνημα, ὀφείλει ὁσάκις αἱ περιστάσεις ἐπιτρέπουσιν, ἵν’ ἀγρυπνῇ προσευχόμενος τῷ Τρισαγίῳ Θεῷ, εἴτε μόνος εἴτε ἐν Ἐκκλησίᾳ. Τὸ ἀγρυπνεῖν εἶναι ἴδιον ῥωμαλέου φρονήματος. Ὁ Ὅμηρος παραγγέλλει: "Οὐ χρῇ παννύχιον εὔδειν βουληφόρου ἄνδρα", ὁ δ’ ἅγιος Γρηγόριος ὁ Θεολόγος, ὁ τῆς ἀγρυπνίας ἐραστής, εἰρωνεύεται ἐλαφρῶς τοὺς ὑπνώδεις Χριστιανούς: "ἀνὴρ ὑπνώδης εὑρετὴς ὀνειράτων, μύστης γὰρ ὕπνος, φασμάτων οὐ πραγμάτων".

Αὕτη ἡ Ἱερὰ καὶ Ἁγία συνήθεια τῆς ἀγρυπνίας οὐδέποτε ἐξέλιπεν ἀπὸ τῆς Ἐκκλησίας τοῦ Χριστοῦ. Εἰς ἐποχὰς εἰρήνης καὶ εὐκλείας πρὸς δοξολογίαν τοῦ ἐν Τριάδι δοξαζομένου Θεοῦ. Εἰς ἐποχὰς δυσχειμέρους καὶ εἰς νύκτας ἀσελήνους πρὸς ἱκεσίαν καὶ δέησιν καὶ δάκρυα καὶ στεναγμούς. Εἶναι μία παράδοσις λαμπρὰ καὶ ἔνδοξος, ἥτις διὰ τῶν κολλυβάδων, τῶν δύο Ἀλεξάνδρων, τοῦ τε Παπαδιαμάντη καὶ τοῦ Μωραϊτίδου, τοῦ διὰ τοῦ μεγάλου καὶ ἀγγελικοῦ σχήματος μετονομασθέντος εἰς Ἀνδρόνικον μοναχόν, τοῦ ἁπλοῦ ὅσον καὶ Ἁγίου Λευΐτου Παπα-Νικόλα Πλανᾶ, του ὁσιωτάτου Ἱερωνύμου τοῦ Σιμωνοπετρίτου (ὃν ὁ σύρων τὰς γραμμὰς ταύτας ηὐτύχησεν ἵνα καλῶς γνωρίσῃ, ἅτε γεννηθεὶς ὑπὸ τὴν σκιὰν τῆς Ἀναλήψεως Παγκρατίου καὶ ἀναγεννηθεὶς ἐν ταῖς ἀγρυπνίαις αὐτῆς) ἔφθασεν ἄχρις ἡμῶν.

Βεβαίως τάσεις εὐσεβιστικαί, ὁ παγερὸς Βοῤῥᾶς τοῦ OPUS DEL, ποῦ "τ’ ἀρνάκια παγώνει", ξέναι μεταμοσχεύσεις εἰς τὸ ἀκήρατον σῶμα τῆς Ἐκκλησίας ἔκαμαν ὥστε αἱ ἀγρυπνίαι να παραθεωρηθῶσιν ὡς ἀγραμμάτων κακοκαλογήρων κατασκευάσματα καὶ ἀμαθῶν γραϊδίων ἀνωφελεῖς ἐνασχολήσεις. Ἀλλ᾿ ᾔδη τὰ νέφη παρῆλθον καὶ τῆς γνησίας ὀρθοδόξου ζωῆς ὁ ἥλιος λάμπει καὶ πάλιν διὸ καὶ αἱ μὴ πρεπόντως ἐξόριστοι ἀγρυπνίαι εὗρον τὴν ἐμπρέπουσαν αὐταῖς θέσιν ἐν τῇ Ἐκκλησίᾳ. Διὸ καὶ πυκναὶ ἐπιτελοῦνται ἀγρυπνίαι πρὸς αἶνον, πρὸς δοξολογίαν, πρὸς ἱκεσίαν, πρὸς τιμὴν Ἁγίων, πρὸς ἀποφυγὴν δεινῶν περιστάσεων, ἐπὶ ἀπειλῇ σεισμοῦ, ἐπὶ διασώσει ἀπὸ σεισμοῦ, ἐπὶ συνοχὴ τοῦ εὐλογημένου ἡμῶν Γένους, ἐπὶ ἀπειλῇ ἐπιδρομῆς ἀλλοφύλων κλπ. Ζηλωταὶ ἐφημέριοι πολὺν συνάγουσι λαὸν τοῦ Θεοῦ, ὁσάκις οἱ κώδωνες σημάνωσι δι᾿ ἀγρυπνίαν. Ἀλλὰ καὶ ψάλται μαΐστορες ἀναζητοῦσι τὸ ἀναλόγιον τῆς ἀγρυπνίας, ἵνα ψάλλωσι μαθήματα ἀρχαῖα καὶ θεσπέσια πλὴν ἄγνωστα τοῖς πολλοῖς. Δόξα τῷ ἐν Τριάδι ὑμνουμένῳ Θεῷ.

Ἡ Α΄ ἔκδοσις τῆς παρούσης διατάξεως, γενομένη ἐν ἔτει σωτηρίῳ 1966 ἐξηντλήθη πρὸ πολλοῦ. Εὐλαβεῖς τινες ἐπιμόνως προέτρεψαν τὴν ἐμὴν ἐλαχιστότητα, ὅπως προβῶ εἰς β᾿ ἔκδοσιν. Ἀντ᾿ αὐτῆς προέκρινα τὴν ἐξ ὑπαρχῆς συγγραφὴν μετὰ πολλῶν διασαφήσεων καὶ προσθηκῶν. Ἡ μικρὰ καὶ πενιχρὰ αὕτη ἐργασία ἀπευθύνεται πρὸς μὴ εἰδότας, διὸ καὶ κατέρχεται εἰς πολλὰς λεπτομερείας. Ὡς βάσιν ἔχει τὴν ἀγρυπνίαν τῆς Κυριακῆς διότι "παρὰ τοῖς πάλαι πατράσι καθ᾿ ἑκάστην Κυριακὴν ἐτελεῖτο ἡ τῆς Ἀγρυπνίας ἀκολουθία". (ALEKSEI DMITRIEVSKIJ, OPISANIE LITUTGITSESKICH RUKOPISEJ, PETROGRAD 1917 III, 733)

Εἶναι προῖον βαθέος σεβασμοὺ πρὸς τὰς πολιὰς ἐκκλησιαστικὰς παραδόσεις καὶ τὰς ἐπὶ τῆς λατρείας διατάξεις καὶ σκοπὸν ἔχει νὰ βοηθήσῃ τὰς ἐν τῷ χώρῳ τῆς Ἑλληνικῆς ἐπικρατείας ἀρτιπαγεῖς μοναστικὰς ἀδελφότητας, ἀλλὰ καὶ τοὺς αἰδεσιμωτάτους ἐφημερίους, τοὺς εὐλαβέστατους διακόνους καὶ τοὺς μουσικολογιωτάτους Ἱεροψάλτας, ἵν’ ἔχωσι ἕν εὔχρηστον βοήθημα πρὸς τέλεσιν μιᾶς ἀγρυπνίας, ἥτις πολὺ διαφέρει ἑνὸς συνήθους Ἑσπερινοῦ ἡ Ὄρθρου. Πηγαὶ τῆς μετὰ χεῖρας ἐργασίας εἶναι:

α) Τὸ "Τυπικὸν τῆς Ἐκκλησιαστικῆς Ἀκολουθίας τῆς ἐν Ἱεροσολύμοις Ἁγίας Λαύρας τοῦ ὁσίου καὶ Θεοφόρου πατρὸς ἡμῶν Σάββα". Ἔκδοσις Α΄ 1545, Ἐνετίησιν, παρ᾿ Ἀνδρέᾳ τῷ Κοννάδῳ. Τοῦτο ἀποδίδει ἀρχαίαν παράδοσιν τουλάχιστον τοῦ ΙΒ΄ αἰῶνος.

β) Τὰ χειρόγραφα Τυπικὰ ἀπὸ τοῦ ΙΑ΄ αἰῶνος καὶ ἐντεῦθεν τὰ δημοσιευθέντα εἰς τὸ ἀνωτέρω μνημονευθὲν ἔργον τοῦ Δημητριέφσκη (Τόμος Α΄ Κίεβον, 1895, τόμος Γ΄ Πετρούπολις 1917). Τὰ χειρόγραφα τυπικὰ καίτοι κατέρχονται πολλάκις μέχρι καὶ τὸν ΙΘ΄ αἰῶνα, ἐν τούτοις διαφυλάττουσι παράδοσιν παλαιοτάτην, διότι ἁπλούστατα εἶσι καταγραφαὶ προϋπαρχούσης παραδόσεως.

γ) Ἡ Τάξις τῶν ἐν Ἁγίῳ Ὅρει Σεβασμίων Βασιλικῶν Μονῶν, αἵτινες κατακολουθοῦσι τῷ Τυπικῷ τοῦ Ἁγίου Σάββα εἰς τὰ οὐσιώδη αὐτοῦ μέρη, μετὰ διαφορῶν τινων ὀφειλομένων εἰς τὰ ἰδιαίτερα κτητορικὰ αὐτῶν Τυπικά.

δ) Τὸ Εὐχολόγιον τοῦ GOAR, Ἐνετίησιν, 1730 καὶ τὸ ἐν χρήσει Μέγα Εὐχολόγιον, Ἐνετίησιν, 1862.

ε) Ἡ πρᾶξις τῆς Ἱερᾶς ἡμῶν Μονῆς καὶ τέλος

στ) ἡ πεῖρα τεσσαράκοντα περίπου ἐτῶν.

Μία διευκρίνισις: Ἡ ἐργασία αὕτη δεν ἔχει ἀξιώσεις ἐπιστημονικῆς πραγματείας. Εἶναι ἁπλῶς ἕν βοήθημα καὶ τίποτε πλέον καὶ πέραν τούτου.

Καὶ μία ἱκεσία: Πατέρες ἅγιοι λάβετε τὴν σκυτάλην. Ἡ Ἐκκλησία τοῦ Χριστοῦ ἔχει ἀνάγκην τῶν ἐρευνῶν σας. Παρακαλῶ ὑμᾶς διὰ τὴν ἀγάπην τοῦ Χριστοῦ, ἀσχοληθῆτε μὲ τὴν Τάξιν τῆς Ἐκκλησίας. Εἶναι ἔργον ἱερόν, εἶναι ἔργον ἀγγελικὸν καὶ ἔστε βέβαιοι ὅτι θὰ ἔχετε μισθὸν ἐν οὐρανοῖς.

Ἔγραφον ἐν τῇ Ἱερᾷ Μονῇ τῆς Παναγίας Τατάρνης τῇ ΚΓ΄ τοῦ μηνὸς Φεβρουαρίου τοῦ σ. ε. 1992 τῇ Κυριακὴ τοῦ Ἀσώτου καὶ "ἄσωτος εἴ τις, ὡς ἐγώ, θαῤῥῶν ἴθι. Θείου γὰρ οἴκτου πᾶσα ἤνοικται θύρα".

ἐλάχιστος

Ἀρχιμ. Δοσίθεος

ὁ τάχα καὶ πονήσας.
</document>