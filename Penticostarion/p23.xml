<?xml version="1.0" encoding="UTF-8"?>
<document book="triod" part="" name="p23" title="Τῌ ΔΕΥΤΕΡᾼ ΤΗΣ Β'  ΕΒΔΟΜΑΔΟΣ">
ΤΡΙΤῌ
<span color=red>Τῌ ΔΕΥΤΕΡᾼ ΤΗΣ Β'  ΕΒΔΟΜΑΔΟΣ</span>
<span color=red>Ε Σ Π Ε Ρ Α Σ</span>
<span color=red> </span>
<span color=red>Στιχηρὰ Προσόμοια τῆς  Ἑορτῆς γ'</span>
<span color=red>Ἦχος δ' Ὡς γενναῖον ἐν  Μάρτυσιν</span>
Ἀναστὰς ἐκ τοῦ μνήματος,  κεκλεισμένων ἐφίστασαι τῶν θυρῶν τοῖς φίλοις σου, παντοδύναμε, καὶ τῷ Θωμᾷ  ἀπιστήσαντι τῶν ἥλων ὑπέδειξας διατρήσεις καὶ πλευράς, τὴν ἐκ λόγχης ἐκκέντησιν,  βεβαιῶν αὐτὸν καὶ πιστούμενος Λόγε, ὡς αὐτὸς εἶ ὁ δι' οἶκτον ὑπομείνας,  σωτηριώδη παθήματα.

Τὴν πολλὴν συγκατάβασιν, καὶ δι'  οἶκτον ἀμέτρητον καθορῶν μου κένωσιν, μὴ ἀμφίβαλε, ἀλλὰ πιστώθητι Δίδυμε, ὁ  Κύριος ἔφησεν, ὡς αὐτὸς ἐγώ εἰμι, ὁ παθὼν καὶ τριήμερος, ἐκ τοῦ μνήματος  ἀναστάς, καὶ τοῦ ᾍδου τὰ ταμεῖα, ἐκκενώσας καὶ ζωώσας, τοὺς ἀπ αἰῶνος  τεθνήξαντας.

Ἐκπλαγεὶς ὡς ἑώρακεν, ὁ Θωμᾶς  ἀνεβόησεν· ὁπηνίκα εἶδέ σε, Παντοδύναμε. Σὺ εἶ Θεός μου καὶ Κύριος, πιστεύω  φιλάνθρωπε, ὡς αὐτὸς εἶ ὁ παθών, καὶ τὰ πάθη ἰώμενος, τῶν ψυχῶν ἡμῶν, προσκυνῶ  σου τὸ κράτος, καὶ τῷ κόσμῳ, διαγγέλλω τὴν φρικτήν σου, καὶ παντοδύναμον  Ἔγερσιν.
<span color=red>Δόξα... Καὶ νῦν...  Ἦχος α'</span>
Τῶν Μαθητῶν δισταζόντων, τῇ ὀγδόῃ  ἡμέρᾳ, ἐπέστη ὁ Σωτήρ, οὗ ἦσαν συνηγμένοι, καὶ τὴν εἰρήνην δούς, τῷ Θωμᾶ ἐβόησε·  Δεῦρο Ἀπόστολε, ψηλάφησον παλάμας, αἷς τοὺς ἥλους ἔπηξαν. Ὦ καλὴ ἀπιστία τοῦ  Θωμᾶ! τῶν πιστῶν τὰς καρδίας εἰς ἐπίγνωσιν ἦξε, καὶ μετὰ φόβου ἐβόησεν· ὁ Κύριός  μου καὶ ὁ Θεός μου, δόξα σοι.

<span color=red>Στιχηρὰ τῆς Ὀκτωήχου</span>
<span color=red>Ἦχος α' Ἀναστάσιμον</span>
Κυκλώσατε λαοὶ Σιών, καὶ  περιλάβετε αὐτήν, καὶ δότε δόξαν ἐν αὐτῇ, τῷ ἀναστάντι ἐκ νεκρῶν, ὅτι αὐτός  ἐστιν ὁ Θεὸς ἡμῶν ὁ λυτρωσάμενος ἡμᾶς, ἐκ τῶν ἀνομιῶν ἡμῶν.
<span color=red>Κατανυκτικὸν</span>
Ὅτι ἐννοίαις πονηραῖς καὶ ἔργοις  καταδεδίκασμαι Σωτήρ, λογισμόν μοι δώρησαι ἐπιστροφῆς ὁ Θεός, ἵνα κράζω· Σῶσόν  με Εὐεργέτα ἀγαθέ, καὶ ἐλέησόν με.
<span color=red>Μαρτυρικὸν</span>
Ἡ ἐν σταδίῳ ὑμῶν ὁμολογία Ἅγιοι,  τῶν Δαιμόνων κατέπτηξε τὴν δύναμιν, καὶ τῆς πλάνης τοὺς ἀνθρώπους ἠλευθέρωσε·  διὸ καὶ τὰς κεφαλὰς ἀποτεμνόμενοι, ἐκράζετε· Γενέσθω Κύριε ἡ θυσία τῶν ψυχῶν  ἡμῶν εὐπρόσδεκτος ἐνώπιόν σου, ὅτι σὲ ποθήσαντες, κατεφρονήσαμεν τῆς προσκαίρου  ζωῆς, φιλάνθρωπε.
<span color=red>Δόξα... Καὶ νῦν...  Ἦχος β'</span>
Μετὰ τὴν Ἐγερσίν σου Κύριε  συνηγμένων τῶν Μαθητῶν σου, καὶ τῶν θυρῶν κεκλεισμένων, ἐν μέσῳ ἔστης εἰρήνην  παρέχων αὐτοῖς, πεισθεὶς δὲ καὶ ὁ Θωμᾶς, τῇ ὁράσει τῶν χειρῶν καὶ τῆς πλευρᾶς  σου, Κύριον καὶ Θεόν σε ὡμολόγησε, σῴζοντα τοὺς ἐλπίζοντας εἰς σέ, φιλάνθρωπε.

<span color=red>Τῌ ΤΡΙΤῌ ΤΗΣ Β'  ΕΒΔΟΜΑΔΟΣ</span>
<span color=red>Π Ρ Ω Ϊ</span>
<span color=red> </span>
<span color=red>Μετὰ τὴν α'  Στιχολογίαν </span>
<span color=red>Καθίσματα τῆς Ὀκτωήχου</span>
<span color=red>Ἀναστάσιμον Ἦχος α'</span>
<span color=red>Τοῦ λίθου  σφραγισθέντος</span>
Γυναῖκες πρὸς τὸ μνῆμα παρεγένοντο  ὄρθριαι, καὶ ἀγγελικὴν ὀπτασίαν θεασάμεναι ἔτρεμον, ὁ τάφος ἐξήστραπτε ζωήν, τὸ  θαῦμα κατέπληττεν αὐτάς· διὰ τοῦτο ἀπελθοῦσαι, τοῖς Μαθηταῖς ἐκήρυττον τὴν  Ἔγερσιν. Τὸν ᾍδην ἐσκύλευσε Χριστός, ὡς μόνος κραταιὸς καὶ δυνατός, καὶ  φθαρέντας συνήγειρε πάντας, τὸν τῆς κατακρίσεως λύσας φόβον, δυνάμει Σταυροῦ.
<span color=red>Κατανυκτικὸν</span>
Εἰ ὁ δίκαιος μόλις σῴζεται· ἐγὼ  ποῦ φανοῦμαι ὁ ἁμαρτωλός; τὸ βάρος καὶ τὸν καύσωνα τῆς ἡμέρας οὐκ ἐβάστασα, τοῖς  περὶ τὴν ἑνδεκάτην ὥραν, συναρίθμησόν με, ὁ Θεὸς καὶ σῶσόν με.
<span color=red>Μαρτυρικὸν</span>
Ὡς καλοὶ στρατιῶται, ὁμοφρόνως  πιστεύσαντες, τὰς ἀπειλὰς τῶν τυράννων μὴ πτοούμενοι Ἅγιοι, προσήλθετε προθύμως  τῷ Χριστῷ, ἀράμενοι τὸν τίμιον σταυρόν, καὶ τελέσαντες τὸν δρόμον ἐξ οὐρανοῦ τὴν  νίκην ἐδέξασθε. Δόξα τῷ ἐνισχύσαντι ἡμᾶς, δόξα τῷ στεφανώσαντι, δόξα τῷ  ἐνεργοῦντι δι' ὑμῶν πᾶσιν ἰάματα.
<span color=red>Θεοτοκίον</span>
Ἄρρηκτον τεῖχος κεκτημένοι πιστοί,  τὴν Θεοτόκον Μαρίαν δεῦτε προσκυνήσωμεν, καὶ προσπέσωμεν αὐτῇ· παρρησίαν γὰρ  ἔχει πρὸς τὸν τεχθέντα ἐξ αὐτῆς, καὶ πρεσβεύειν καὶ σῴζειν ἀπὸ ὀργῆς καὶ θανάτου  τὰς ψυχὰς ἡμῶν.

<span color=red>Μετὰ τὴν β'  Στιχολογίαν </span>
<span color=red>Κάθισμα τῆς Ἑορτῆς</span>
<span color=red>Ἦχος πλ. α' Τὸν  συνάναρχον Λόγον</span>
Τὸν Ἀπόστολον πάντες καὶ μαθητὴν  τοῦ Χριστοῦ, εὐφημήσωμεν ὕμνοις ἐπὶ τῇ μνήμῃ αὐτοῦ· θεοπρεπῶς γὰρ τὰς ἡμῶν  διανοίας αὐτὸς τύπους τῶν ἥλων ψηλαφῶν, βεβαίαν πίστιν ἐκζητῶν, ἐστήριξεν ἐν τῷ  κόσμῳ καὶ δυσωπεῖ τὸν Σωτῆρα, ἐλεηθῆναι τὰς ψυχὰς ἡμῶν.  (Δίς)

<span color=red>Εἰς τοὺς Αἴνους</span>
<span color=red>Στιχηρὰ τῆς Ὀκτωήχου</span>
<span color=red>Ἦχος α' Ἀναστάσιμον</span>
Ὁ Σταυρὸν ὑπομείνας, καὶ τὸν  θάνατον καταργήσας, καὶ ἀναστὰς ἐκ τῶν νεκρῶν, εἰρήνευσον ἡμῶν τὴν ζωὴν Κύριε,  ὡς μόνος παντοδύναμος. (Δίς)
<span color=red>Κατανυκτικὸν</span>
Μὴ ἀποδοκιμάσῃς με Σωτήρ μου, τῇ ῥαθυμίᾳ τῆς ἁμαρτίας συνεχόμενον, διέγειρόν μου τὸν λογισμὸν πρὸς μετάνοιαν, καὶ  τοῦ σοῦ ἀμπελῶνος ἐργάτην δόκιμον ἀνάδειξόν με, δωρούμενός μοι τῆς ἑνδεκάτης  ὥρας τὸν μισθόν, καὶ τὸ μέγα ἔλεος.
<span color=red>Μαρτυρικὸν</span>
Οὗτοι οἱ στρατιῶται τοῦ Βασιλέως  τοῦ μεγάλου, ἀντέστησαν τοῖς δόγμασι τῶν τυράννων, γενναίως κατεφρόνησαν τῶν  βασάνων καὶ τὴν πλάνην πᾶσαν πατήσαντες, ἀξίως στεφανωθέντες, αἰτοῦνται παρὰ τοῦ  Σωτῆρος, εἰρήνην καὶ τὸ μέγα ἔλεος.
<span color=red>Δοξα... Καὶ νῦν...  Ἦχος β'</span>
Τῶν θυρῶν κεκλεισμένων, ἐπιστὰς ὁ  Ἰησοῦς τοῖς Μαθηταῖς, ἀφοβίαν καὶ εἰρήνην ἐδίδου, εἶτα λέγει τῷ Θωμᾷ· Τί μοι  ἀπιστεῖς, ὅτι ἀνέστην ἐκ νεκρῶν; φέρε ὧδε τὴν χεῖρά σου, καὶ βάλε εἰς τὴν  πλευράν μου καὶ ἴδε· σοῦ γὰρ ἀπιστοῦντος, οἱ πάντες ἔμαθον, τὰ πάθη καὶ τὴν  Ἀνάστασίν μου, κράζειν μετὰ σοῦ· ὁ Κύριός μου καὶ ὁ Θεός μου, δόξα σοι.

<span color=red>Στιχηρὰ τῆς Ἑορτῆς</span>
<span color=red>Ἦχος β' Οἶκος τοῦ  Ἐφραθᾶ</span>
Ὑμνήσωμεν πιστοί, ἀπαύστως σὺν  Ἀγγέλοις, Χριστὸν τὸν ἀναστάντα, τριήμερον ἐκ τάφου, καὶ κόσμον συνεγείραντα.

<span color=red>Στίχ.  Εἰς πᾶσαν τὴν γῆν ἐξῆλθεν ὁ  φθόγγος αὐτῶν καὶ εἰς τὰ πέρατα τῆς οἰκουμένης τὰ ῥήματα αὐτῶν.</span>

Θωμᾶς σου τὴν πλευρὰν εὔσπλαγχνε  ψηλαφήσας, πρὸς πίστιν ἐπανῆλθε, καὶ ἡμεῖς δι' αὐτοῦ σε, Θεὸν λοιπὸν ἐπέγνωμεν.

<span color=red>Στίχ.  Οἱ οὐρανοὶ διηγοῦνται δόξαν Θεοῦ,  ποίησιν δὲ χειρῶν αὐτοῦ ἀναγγέλλει τὸ στερέωμα.</span>

Νέμεις ὦ λυτρωτά, εἰρήνην τῷ λαῷ  σου, ἐξαναστὰς τοῦ τάφου, καὶ κόσμον συνεγείρας, ἐξ ᾍδου Παντοδύναμε.
<span color=red>Δόξα... Καὶ νῦν...  Ἦχος πλ. β'</span>
Τῶν θυρῶν κεκλεισμένων, ἐπέστης  Χριστὲ πρὸς τοὺς Μαθητάς. Τότε ὁ Θωμᾶς οἰκονομικῶς οὐχ εὑρέθη μετ' αὐτῶν· ἔλεγε  γάρ, οὐ μὴ πιστεύσω, ἐὰν μὴ ἴδω κἀγὼ τόν Δεσπότην, ἴδω τὴν πλευράν· ὅθεν ἐξῆλθε  τὸ αἷμα, τὸ ὕδωρ, τὸ βάπτισμα, ἴδω τὴν πληγήν, ἐξ ἧς ἰάθη τὸ μέγα τραῦμα ὁ  ἄνθρωπος, ἴδω, πῶς οὐκ ἦν ὡς πνεῦμα, ἀλλὰ σάρξ καὶ ὀστέα, ὁ τὸν θάνατον πατήσας,  καὶ Θωμᾶν πληροφορήσας, Κύριε, δόξα σοι.

<span color=red>Ἀπολυτίκιον Ἦχος βαρὺς</span>
Ἐσφραγισμένου  τοῦ μνήματος, ἡ ζωὴ ἐκ τάφου ἀνέτειλας, Χριστὲ ὁ Θεός, καὶ τῶν  θυρῶν κεκλεισμένων, τοῖς Μαθηταῖς ἐπέστης ἡ πάντων ἀνάστασις, πνεῦμα εὐθές  δι' αὐτῶν ἐγκαινίζων ἡμῖν, κατὰ τὸ μέγα  σου ἔλεος.
<span color=red>Ἐκτενής καὶ ἀπόλυσις</span>

</document>