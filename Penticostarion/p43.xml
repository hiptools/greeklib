<?xml version="1.0" encoding="UTF-8"?>
<document book="triod" part="" name="p43" title="Τῌ ΔΕΥΤΕΡᾼ ΤΗΣ Δ'  ΕΒΔΟΜΑΔΟΣ">
ΤΡΙΤῌ
<span color=red>Τῌ ΔΕΥΤΕΡᾼ ΤΗΣ Δ'  ΕΒΔΟΜΑΔΟΣ</span>
<span color=red>Ε Σ Π Ε Ρ Α Σ</span>

<span color=red>Δύο Ἰδιόμελα τῆς  Ἑορτῆς, δευτεροῦντες τὸ πρῶτον</span>
<span color=red>Ἦχος α'</span>
Ὁ τῇ παλάμῃ τῇ ἀχράντῳ  πλαστουργήσας τὸν ἄνθρωπον, ἦλθες εὔσπλαγχνε τοὺς νοσοῦντας ἰάσασθαι Χριστέ, τὸν  Παράλυτον ἐν τῇ Προβατικῇ καλυμβήθρᾳ διὰ τοῦ λόγου σου ἀνέστησας. Αἱμόρρου δὲ τὸ  ἄλγος ἐθεράπευσας, τῆς Χαναναίας τὴν παῖδα ἐνοχλουμένην ἠλέησας, καὶ τὴν αἴτησιν  τοῦ Ἑκατοντάρχου οὐ παρεῖδες. Διὰ τοῦτο κράζομεν·  Παντοδύναμε Κύριε, δόξα σοι.

Ἄταφος νεκρὸς ὑπάρχων ὁ Παράλυτος,  ἰδών σε ἐβόησεν·  Ἐλέησόν με Κύριε, ὅτι ἡ κλίνη μου τύμβος μοι ἐγένετο. Τί μοι κέρδος ζωῆς; οὐ  χρῄζω τῆς Προβατικῇς κολυμβήθρας·  οὐ γάρ ἐστί μοι τίς ὁ ἐμβάλλων με ταραττομένων τῶν ὑδάτων,  ἀλλὰ σοὶ τῇ πηγῇ προσέρχομαι τῶν ἰαμάτων, ἵνα κἀγὼ μετὰ πάντων κράζω·  Παντοδύναμε Κύριε, δόξα σοι.
<span color=red>Δόξα... Καὶ νῦν... Ἦχος  πλ. α'</span>
Ἀνέβη ὁ Ἰησοῦς εἰς Ἱεροσόλυμα, ἐπὶ  τῇ Προβατικῇ κολυμβήθρᾳ τῇ λεγομένῃ κατὰ Ἰουδαίους Βηθεσδὰ πέντε στοὰς ἐχούσῃ·  ἐν ταύταις γὰρ κατέκειτο πλῆθος τῶν ἀσθενούντων. Ἄγγελος γὰρ τοῦ Θεοῦ, κατὰ  καιρὸν ἐπιφοιτῶν, διετάραττεν αὐτήν, καὶ ῥῶσιν ἐχαρίζετο τοῖς προσιοῦσιν ἐν  πίστει. Καὶ ἰδὼν ὁ Κύριος χρονιοῦντα ἄνθρωπον, λέγει πρὸς αὐτόν·  θέλεις ὑγιὴς γενέσθαι; ὁ ἀσθενῶν, ἀπεκρίνατο·  Κύριε, ἄνθρωπον οὐκ ἔχω, ἵνα, ὅταν ταραχθῇ τὸ ὕδωρ, βάλῃ με εἰς τὴν καλυμβήθραν·  ἰατροῖς κατηνάλωσα τὸν ἅπαντά μου βίον, καὶ ἐλέους τυχεῖν οὐκ ἠξιώθην·  ἀλλ' ὁ ἰατρὸς τῶν ψυχῶν καὶ τῶν σωμάτων λέγει πρὸς αὐτόν·  Ἆρόν σου τὸν κράββατον καὶ περιπάτει, κηρύττων μου τὴν δύναμιν, καὶ τὸ μέγα  ἔλεος ἐν τοῖς πέρασι.

<span color=red>Στιχηρὰ τῆς Ὀκτωήχου</span>
<span color=red>Ἦχος γ' Ἀναστάσιμον</span>
Πεφώτισται τὰ σύμπαντα, τῇ  ἀναστάσει σου Κύριε, καὶ ὁ Παράδεισος πάλιν ἠνέῳκται, πᾶσα δὲ ἡ κτίσις  ἀνευφημοῦσα σε, ὕμνον σοι καθ' ἑκάστην προσφέρει.
<span color=red>Κατανυκτικὸν</span>
Σῶσόν με Κύριε ὁ Θεός μου·  σὺ γὰρ πάντων ἡ σωτηρία, ὁ κλύδων με τῶν παθῶν ἐκταράττει, καὶ τὸ βάρος τῶν  ἀνομιῶν με βυθίζει·  δός μοι χεῖρα βοηθείας, καὶ πρὸς φῶς ἀνάγαγέ με κατανύξεως, ὡς μόνος εὔσπλαγχνος  καὶ φιλάνθρωπος.
<span color=red>Μαρτυρικὸν</span>
Μεγάλη τῶν Μαρτύρων σου Χριστὲ ἡ  δύναμις·  ἐν μνήμασι γὰρ κεῖνται, καὶ πνεύματα διώκουσι, καὶ κατήργησαν ἐχθροῦ τὴν  ἐξουσίαν, τῇ πίστει τῆς Τριάδος, ἀγωνισάμενοι ὑπὲρ τῆς εὐσεβείας.
<span color=red>Δόξα... Καὶ νῦν... Ἦχος  πλ. δ'</span>
Ἐν τῇ Στοᾷ τοῦ Σολομῶντος, ἐκεῖ  κατέκειτο πλῆθος τῶν ἀσθενούντων, καὶ μεσούσης τῆς Ἑορτῆς, εὗρεν ὁ Χριστός, ὀκτὼ  καὶ τριάκοντα ἐτῶν Παράλυτον κείμενον·  δεσποτικῇ φωνῇ λέγει πρὸς αὐτόν·  θέλεις ὑγιὴς γενέσθαι; ὁ ἀσθενῶν ἀπεκρίνατο·  Κύριε, ἄνθρωπον οὐκ ἔχω, ἵνα, ὅταν ταραχθῇ τὸ ὕδωρ, βάλῃ με εἰς τὴν κολυμβήθραν·  ὁ δὲ λέγει πρὸς αὐτόν·  Ἆρόν σου τὴν κλίνην·  ἴδε, ὑγιὴς γέγονας, μηκέτι ἁμάρτανε. Τῆς Θεοτόκου πρεσβείαις Κύριε, κατάπεμψον  ἡμῖν τὸ μέγα ἔλεος.

<span color=red>Τῌ ΤΡΙΤῌ ΤΗΣ Δ'  ΕΒΔΟΜΑΔΟΣ</span>
<span color=red>Π Ρ Ω Ϊ</span>

<span color=red>Μετὰ τὴν α' Στιχολογίαν </span>
<span color=red>Καθίσματα τῆς Ὀκτωήχου</span>
<span color=red>Ἦχος γ' Ἀναστάσιμον</span>
Σαρκὶ τοῦ θανάτου γευσάμενος Κύριε,  τὸ πικρὸν τοῦ θανάτου ἐξέτεμες τῇ Ἐγέρσει σου, καὶ τὸν ἄνθρωπον νῦν κατ' αὐτοῦ  ἐνισχύσας, τῆς ἀρχαίας κατάρας, τὴν ἧτταν ἀνακαλούμενος· ὁ ὑπερασπιστὴς τῆς ζωῆς  ἡμῶν Κύριε, δόξα σοι.
<span color=red>Κατανυκτικὸν</span>
Ἕως πότε ψυχή μου ἐπιμένεις τοῖς  πταίσμασιν, ἕως τίνος λαμβάνεις μετανοίας ὑπέρθεσιν; λαβὲ κατὰ νοῦν τὴν κρίσιν  τὴν μέλλουσαν, καὶ βόησον Χριστῷ τῷ Θεῷ·  Ἥμαρτον, ἀναμάρτητε Κύριε, ἐλέησόν με.
<span color=red>Μαρτυρικὸν</span>
Ἐκλάμπετε διὰ τῆς πίστεως,  ὑπέρλαμπροι φωστῆρες ἅγιοι, θεοσεβείας ἐρασταί, Ἀθλοφόροι πανεύφημοι·  τῶν τυράννων γὰρ τάς αἰκίσεις μὴ δειλιάσαντες, τῶν εἰδώλων τὴν πλάνην  κατηδαφίσατε, τρόπαιον ἔχοντες ἀήττητον, τὸν Σταυρὸν τῆς ἀληθείας.
<span color=red>Θεοτοκίον</span>
Καταφυγὴ καὶ δύναμις ἡμῶν Θεοτόκε,  ἡ κραταιὰ βοήθεια τοῦ κόσμου, ταῖς πρεσβείαις σου σῷζε τοὺς δούλους σου, ἀπὸ  πάσης ἀνάγκης, μόνη εὐλογημένη.

<span color=red>Μετὰ τὴν β' Στιχολογίαν </span>
<span color=red>Κάθισμα τῆς Ἑορτῆς</span>
<span color=red>Ἦχος γ' Τὴν ὡραιότητα</span>
Πάρεσιν εὕραντο, τὴν ὁλοσώματον, οἱ  παραλύσεσι φθόνου σφιγγόμενοι, τὴν ἐν Σαββάτῳ Παραλύτου σφίγξιν κατανοοῦντες,  λέγοντες·  οὐκ ἔξεστι, θεραπεύειν τοῖς Σάββασι, λύειν τε τὴν πάτριον, τοῦ Σαββάτου  κατάπαυσιν, τοῦ νόμου σε μὴ γνόντες Δεσπότην, καὶ θεραπευτὴν τῶν ψυχῶν ἡμῶν. (Δὶς)

<span color=red>Εἰς τοὺς Αἴνους</span>
<span color=red>Στίχον τῆς Ὀκτωήχου</span>
<span color=red>Ἦχος γ' Ἀναστάσιμον</span>
Διηγήσαντο πάντα τὰ θαυμάσια, οἱ  φύλακές σου Κύριε·  ἀλλὰ τὸ συνέδριον τῆς ματαιότητος, πληρῶσαν δώρων τὴν δεξιὰν αὐτῶν, κρύπτειν  ἐνόμιζον τὴν Ἀνάστασίν σου· ἢν ὁ κόσμος δοξάζει. Ἐλέησον ἡμᾶς. (Δίς)
<span color=red>Κατανυκτικὸν</span>
Τὸν διεσπαρμένον μου νοῦν συνάγαγε  Κύριε, καὶ τὴν χερσωθεῖσάν μου καρδίαν καθάρισον, ὡς τῷ Πέτρῳ διδούς μοι  μετάνοιαν, ὡς τῷ Τελώνῃ στεναγμόν, καὶ ὡς τῇ Πόρνῃ δάκρυα, ἵνα μεγάλῃ τῇ φωνῇ  κραυγάζω σοι·  ὁ Θεὸς σῶσόν με, ὡς μόνος εὔσπλαγχνος, καὶ φιλάνθρωπος.
<span color=red>Μαρτυρικὸν</span>
Βασιλέων καὶ τυράννων τὸν φόβον  ἀπώσαντο, οἱ Χριστοῦ στρατιῶται, καὶ εὐθαρσῶς καὶ ἀνδρείως αὐτὸν ὡμολόγησαν τῶν  ἁπάντων Κύριον, Θεὸν καὶ Βασιλέα ἡμῶν, καὶ πρεσβεύουσιν ἀπαύστως, ὑπὲρ τῶν ψυχῶν  ἡμῶν.
<span color=red>Δόξα... Καὶ νῦν... Ἦχος  πλ. δ'</span>
Κύριε, τὸν Παράλυτον οὐχ ἡ  κολυμβήθρα ἐθεράπευσεν, ἀλλ' ὁ σὸς λόγος ἀνεκαίνισε, καὶ οὐδὲ ἡ πολυχρόνιος αὐτῷ  ἐνεπόδισε νόσος, ὅτι τῆς φωνῆς σου ὀξυτέρα ἡ ἐνέργεια ἐδείχθη, καὶ τὸ  δυσβάστακτον βάρος ἀπέρριψε, καὶ τὸ φορτίον τῆς κλίνης ἐβάστασεν εἰς μαρτύριον  τοῦ πλήθους τῶν οἰκτιρμῶν σου, δόξα σοι.

<span color=red>Στιχηρὰ Προσόμοια τῆς  Ἑορτῆς</span>
<span color=red>Ἦχος γ' Μεγάλη τοῦ  Σταυροῦ σου</span>
Ἐφάνη παρειμένοις μέλεσιν ὁ λόγος  σου, ὡς σφίγμα ζωηφόρον, ζωοποιέ μου Λόγε·  οὐ μαρτύριον, ἡ παρ' ἐλπίδα κλίνης ἄρσις, ἢν κελευσθεὶς ἔφερεν, ὁ κατακείμενος  ἐπ αὐτῆς ἐπὶ πλεῖστον.

<span color=red>Στίχ.  Τὰ ἐλέη σου, Κύριε, εἰς τὸν  αἰῶνα...</span>

Γηθόμενος πληροῖ τὸ πρόσταγμα  Παράλυτος, τῆς σῆς παντοδυνάμου, Δεσποτικῆς ἰσχύος, καὶ τὸν κράββατον φέρων  αὐτοῦ περιεπάτει, καὶ μαρτυρῶν ἐκραύγαζεν·  ὁ ἰασάμενος, τοῦτο ποιεῖν κελεύει.

<span color=red>Στίχ.  Ὅτι εἶπας, εἰς τὸν αἰῶνα ἔλεος...</span>

Ἐν ἔτεσι πολλοῖς καὶ χρόνοις  κατακείμενος·  Ἐλέησόν με κράζει, ὁ παρειμένος μέλη, λυτρωτὰ Χριστέ, συνεσφιγμένος ἀπορίᾳ, καὶ  ὁ Σωτὴρ κράββατον αἴρειν προσέταττε κατασφίγξας τὰ μέλη.
<span color=red>Δόξα... Καὶ νῦν... Ἦχος  πλ. α'</span>
Ἐπὶ τῇ Προβατικῇ κολυμβήθρᾳ,  ἄνθρωπος κατέκειτο ἐν ἀσθενείᾳ, καὶ ἰδών σε Κύριε, ἐβόα·  Ἄνθρωπον οὐκ ἔχω, ἵνα, ὅταν ταραχθῇ τὸ ὕδωρ, βάλῃ με ἐν αὐτῷ·  ἐν ᾧ δὲ πορεύομαι, ἄλλος προλαμβάνει με, καὶ λαμβάνει τὴν ἴασιν, ἐγὼ δὲ ἀσθενῶν  κατάκειμαι. Καὶ εὐθὺς σπλαγχνισθεὶς ὁ Σωτήρ, λέγει πρὸς αὐτόν·  Διὰ σὲ ἄνθρωπος γέγονα, διὰ σὲ σάρκα περιβέβλημαι, καὶ λέγεις ἄνθρωπον οὐκ ἔχω;  ἆρόν σου τὸν κράββατον, καὶ περιπάτει. Πάντα σοι δυνατά, πάντα ὑπακούει, πάντα  ὑποτέτακται, πάντων ἡμῶν μνήσθητι, καὶ ἐλέησον ἅγιε, ὡς φιλάνθρωπος.
</document>