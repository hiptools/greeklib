<?xml version="1.0" encoding="UTF-8"?>
<document book="triod" part="" name="Thomas" title="ΚΥΡΙΑΚΗ ΤΟΥ ΑΝΤΙΠΑΣΧΑ">
ΚΥΡΙΑΚΗ ΤΟΥ ΑΝΤΙΠΑΣΧΑ
<span color=red>ΚΥΡΙΑΚΗ ΤΟΥ ΑΝΤΙΠΑΣΧΑ</span>
<span color=red>ΗΤΟΙ</span>
<span color=red>Η ΨΗΛΑΦΗΣΙΣ ΤΟΥ</span>
<span color=red>ΑΓΙΟΥ ΑΠΟΣΤΟΛΟΥ ΘΩΜΑ</span>
<span color=red> </span>
<span color=red>Ἱστέον, ὅτι ἐν ταύτῃ  τῇ ἁγίᾳ Κυριακῇ τοῦ Ἀντιπάσχα οὐ ψάλλονται. Ἀναστάσιμα ἀλλ' ἅπαντα τῆς Ἑορτῆς.</span>
<span color=red> </span>
<span color=red>Τῼ ΣΑΒΒΑΤῼ ΕΣΠΕΡΑΣ</span>
<span color=red> </span>
<span color=red>ΕΝ Τῼ ΜΙΚΡῼ ΕΣΠΕΡΙΝῼ</span>
<span color=red> </span>
<span color=red>Ἱστῶμεν Στίχους δ',  καὶ ψάλλομεν εἰς τό, Κύριε ἐκέκραξα... τὰ παρόντα Στιχηρὰ προσόμοια. </span>
<span color=red>Ἦχος α'</span>
<span color=red>Τῶν οὐρανίων ταγμάτων</span>
Φέρει Χριστὸς φιλανθρώπως, καὶ τὴν  ψηλάφησιν, ὡς καὶ Σταυρὸν πρὸ ταύτης, καὶ τὸν ἄδικον φόνον, τάφου τριημέρως  ἐξαναστάς, ἐσφραγισμένου τοῦ μνήματος, καὶ τῶν θυρῶν κεκλεισμένων τοῖς Μαθηταῖς,  ἐπιστὰς ὡς παντοδύναμος. (Δίς)

Ἡ τοῦ Θωμᾶ ἀπιστία, τὴν  κοσμοσώτειραν, τοῦ θεανθρώπου Λόγου, τὴν ἐξ ᾍδου κευθμώνων, Ἔγερσιν πιστοῦται,  τρῆσιν χειρῶν καὶ ποδῶν τολμηρότερον, ἐκψηλαφῶσα πρὸς πίστωσιν κοσμικήν, δεξιᾷ  τῇ φιλοπράγμονι.

Συνηθροισμένων τῷ φόβῳ, τῷ ἐκ τοῦ  πάθους σου, τῶν Ἀποστόλων Λόγε, καὶ θυρῶν κεκλεισμένων, ἄφνω συνεισῆλθες, μέσον  αὐτῶν, τὴν εἰρήνην δωρούμενος, καὶ τῷ Θωμᾷ προτεινόμενος ψηλαφᾶν, τοὺς σεπτοὺς  πλευρᾶς σου μώλωπας.
<span color=red>Δόξα... Καὶ νῦν...  Ἦχος β'</span>
Μετὰ τὴν Ἔγερσίν σου Κύριε,  συνηγμένων τῶν Μαθητῶν σου, καὶ τῶν θυρῶν κεκλεισμένων, ἐν μέσῳ ἔστης, εἰρήνην  παρέχων αὐτοῖς. Πεισθεὶς δὲ καὶ ὁ Θωμᾶς, τῇ ὁράσει τῶν χειρῶν καὶ τῆς πλευρᾶς  σου, Κύριον καὶ Θεόν σε ὡμολόγησε, σῴζοντα τοὺς ἐλπίζοντας εἰς σέ, φιλάνθρωπε.

<span color=red>Εἰς τὸν Στίχον,  Στιχηρὰ Προσόμοια </span>
<span color=red>Ἦχος β'</span>
<span color=red>Οἶκος τοῦ Ἐφραθᾶ</span>
Χείλεσι καθαροῖς, ὑμνεῖτε σὺν  Ἀγγέλοις, βροτοὶ τὸν ἀναστάντα, τριήμερον ἐκ τάφου, καὶ κόσμον συνεγείραντα.

<span color=red>Στίχ.  Ἐπαίνει Ἱερουσαλὴμ τὸν Κύριον,  αἴνει τὸν Θεόν σου Σιών.</span>

Ὤφθης τοῖς Ἱεροῖς, σοῦ Σῶτερ  Ἀποστόλοις, τῶν θυρῶν κεκλεισμένων, δι' αὐτῶν ἐγκαινίζων, ἡμῖν τὸ θεῖον Πνεῦμά  σου.

<span color=red>Στίχ.  Ὅτι ἐνίσχυσε τοὺς μοχλοὺς τῶν  πυλῶν σου.</span>

Νῦν σε Παμβασιλεῦ, ἰδόντες οὐ  βλεφάροις, ἀλλὰ καρδίας πόθῳ, Θεὸν πεπιστευκότες, ἐν ὕμνοις μεγαλύνομεν.
<span color=red>Δόξα... Καὶ νῦν...  Ὅμοιον</span>
Νέμεις ὦ Λυτρωτά, εἰρήνην τῷ λαῷ  σου, καὶ ὀφλημάτων λύσιν, πρεσβείαις τῆς πανάγνου, καὶ μόνης Θεομήτορος.

<span color=red>Ἀπολυτίκιον Ἦχος βαρὺς</span>
Ἐσφραγισμένου τοῦ μνήματος ἡ ζωὴ  ἐκ τάφου ἀνέτειλας Χριστὲ ὁ Θεός, καὶ τῶν θυρῶν κεκλεισμένων, τοῖς Μαθηταῖς  ἐπέστης ἡ πάντων ἀνάστασις, πνεῦμα εὐθὲς δι' αὐτῶν ἐγκαινίζων ἡμῖν, κατὰ τὸ μέγα  σου ἔλεος. (γ')

<span color=red>Καὶ Ἀπόλυσις</span>

<span color=red>ΕΝ Τῼ ΜΕΓΑΛῼ ΕΣΠΕΡΙΝῼ</span>

<span color=red>Μετὰ τὸ εὐλογῆσαι τὸν  Ἱερέα, τό, Χριστὸς ἀνέστη γ', τὸν Προοιμιακὸν Ψαλμόν, καὶ τὸ πρῶτον Κάθισμα τοῦ  Ψαλτηρίου, εἰς τό, Κύριε ἐκέκραξα... ἱστῶμεν Στίχ. ι' καὶ ψάλλομεν Στιχηρὰ  Ἰδιόμελα ς', δευτεροῦντες τὰ τέσσαρα πρῶτα, τὰ δὲ δύο δεύτερα, πρὸς μίαν. </span>
<span color=red>Ἦχος α'</span>
<span color=red>Ποίημα Ἰωάννου Μοναχοῦ</span>
Τῶν θυρῶν κεκλεισμένων τῶν Μαθητῶν  συνηθροισμένων, εἰσῆλθες ἄφνω παντοδύναμε, Ἰησοῦ, ὁ Θεὸς ἡμῶν, καὶ στὰς ἐν μέσῳ  αὐτῶν, εἰρήνην δούς, ἐπλήρωσας ἁγίου Πνεύματος, προσμένειν τε προσέταξας, καὶ  μηδαμοῦ χωρίζεσθαι ἀπὸ Ἱερουσαλήμ, ἕως οὗ ἐνδύσωνται τὴν ἐξ ὕψους δύναμιν· διὸ  βοῶμέν σοι· ὁ φωτισμός, καὶ ἡ ἀνάστασις, καὶ ἡ εἰρήνη ἡμῶν, δόξα σοι. (Δίς)

Μεθ' ἡμέρας ὀκτώ, τῆς Ἐγέρσεώς σου  Κύριε, ὤφθης τοῖς Μαθηταῖς σου ἐν τόπῳ οὗ ἦσαν συνηγμένοι, καὶ φωνήσας αὐτοῖς·  Εἰρήνη ὑμῖν, τῷ ἀπιστοῦντι Μαθητῇ τάς χεῖρας ὑπέδειξας, καὶ τὴν ἄχραντον  πλευράν, ὁ δὲ πεισθεὶς ἐβόα σοι· ὁ Κύριός μου καὶ ὁ Θεός μου, δόξα σοι. (Δίς)

Θωμᾶς, ὁ λεγόμενος Δίδυμος, οὐκ ἦν  μετ' αὐτῶν, ὅτε εἰσῆλθες Χριστέ, κεκλεισμένων τῶν θυρῶν· ὅθεν καὶ ἠπίστει τοῖς  ῥηθεῖσιν αὐτῷ, ἐξ ἀπιστίας εἰς πίστιν βεβαιῶν, οὐκ ἀπηξίωσας δὲ Ἀγαθέ, ὑποδεῖξαι  αὐτῷ τὴν ἄχραντον πλευράν σου, καὶ τῶν χειρῶν καὶ τῶν ποδῶν τοὺς μώλωπας, ὁ δὲ  ψηλαφήσας καὶ ἰδών, ὡμολόγησέ σε εἶναι Θεὸν οὐ γυμνόν, καὶ ἄνθρωπον οὐ ψιλόν,  καὶ ἐβόα· ὁ Κύριός μου καὶ ὁ Θεός μου, δόξα σοι. (Δίς)

Τῶν Μαθητῶν δισταζόντων, τῇ ὀγδόῃ  ἡμέρᾳ, ἐπέστη ὁ Σωτήρ, οὗ ἦσαν συνηγμένοι, καὶ τὴν εἰρήνην δοὺς τῷ Θωμᾷ ἐβόησε·  Δεῦρο Ἀπόστολε, ψηλάφησον παλάμας, αἷς τοὺς ἥλους ἔπηξαν. Ὦ καλὴ ἀπιστία τοῦ  Θωμᾶ! τῶν πιστῶν τὰς καρδίας εἰς ἐπίγνωσιν ἦξε, καὶ μετὰ φόβου ἐβόησεν, ὁ Κύριός  μου καὶ ὁ Θεός μου, δόξα σοι. (Δίς)
<span color=red>Ἦχος β'</span>
Μετὰ τὴν Ἐγερσίν σου Κύριε,  συνηγμένων τῶν Μαθητῶν σου, καὶ τῶν θυρῶν κεκλεισμένων, ἐν μέσῳ ἔστης, εἰρήνην  παρέχων αὐτοῖς. Πεισθεὶς δὲ καὶ ὁ Θωμᾶς, τῇ ὁράσει τῶν χειρῶν καὶ τῆς πλευρᾶς  σου, Κύριον καὶ Θεόν σε ὡμολόγησε, σῴζοντα τοὺς ἐλπίζοντας εἰς σέ, φιλάνθρωπε.

Τῶν  θυρῶν κεκλεισμένων, ἐπιστὰς ὁ Ἰησοῦς τοῖς Μαθηταῖς ἀφοβίαν καὶ εἰρήνην ἐδίδου.  Εἶτα λέγει τῷ Θωμᾷ· Τί μοι ἀπιστεῖς, ὅτι ἀνέστην ἐκ νεκρῶν; φέρε ὧδε τὴν χεῖρά  σου, καί βάλε εἰς τὴν πλευράν μου, καὶ ἴδε· σοῦ γὰρ ἀπιστοῦντος, οἱ πάντες  ἔμαθον τὰ πάθη καὶ τὴν Ἀνάστασίν μου, κράζειν μετὰ σοῦ·  ὁ Κύριός μου καὶ ὁ Θεός μου δόξα σοι.
<span color=red>Δόξα... Καὶ νῦν...  Ἦχος πλ. β'</span>
Τῶν  θυρῶν κεκλεισμένων, ἐπέστης Χριστὲ πρὸς τοὺς Μαθητάς. Τότε ὁ Θωμᾶς, οἰκονομικῶς  οὐχ εὑρέθη μετ' αὐτῶν· ἔλεγε γάρ·  οὐ μὴ πιστεύσω, ἐὰν μὴ ἴδω κἀγὼ τόν Δεσπότην, ἴδω τὴν πλευράν· ὅθεν ἐξῆλθε τὸ  αἷμα, τὸ ὕδωρ, τὸ βάπτισμα, ἴδω τὴν πληγήν, ἐξ ἧς ἰάθη τὸ μέγα τραῦμα ὁ  ἄνθρωπος, ἴδω, πῶς οὐκ ἦν, ὡς πνεῦμα, ἀλλὰ σάρξ καὶ ὀστέα, ὁ τὸν θάνατον  πατήσας, καὶ Θωμᾶν πληροφορήσας, Κύριε, δόξα σοι.

<span color=red>Εἴσοδος. τό, Φῶς  ἱλαρὸν</span>
<span color=red> </span>
<span color=red>Προκείμενον τῆς ἡμέρας</span>
Ὁ Κύριος ἐβασίλευσεν, εὐπρέπειαν  ἐνεδύσατο.
<span color=red>Στίχ.  Ἐνεδύσατο ὁ Κύριος δύναμιν, καὶ  περιεζώσατο.</span>
<span color=red>Στίχ.  Καὶ γὰρ ἐστερέωσε τὴν οἰκουμένην,  ἥτις οὐ σαλευθήσεται.</span>

<span color=red>Εἰς τὴν Λιτὴν</span>

<span color=red>Στιχηρὰ Ἰδιόμελα</span>

<span color=red>Ἦχος δ'</span>
Κύριε, τῇ ἀστέκτῳ τῆς σῆς Θεότητος αἴγλῃ, τῶν θυρῶν ἐπέστης οὐσῶν κεκλεισμένων,  καὶ στὰς ἐν μέσῳ τῶν Μαθητῶν, τὴν πλευρὰν τραυμάτων σου χειρῶν καὶ ἐξεγύμνωσας,  καὶ τῶν ποδῶν, τὰς ὠτειλὰς δεικνύων, ἀθυμίας τὴν κατήφειάν τε λύων, σαφῶς  ἐφώνησας·  ὃν τρόπον ἐν ἐμοὶ καθορᾶτε, ὦ φίλοι, τῆς σαρκὸς τὴν πρόσληψιν, οὐ πνεύματος φέρω  φύσιν, τῷ δὲ διστάζοντι Μαθητῇ, προετρέπου ψηλαφῆσαι φρικτῶς, κατειπών·  Ἐρευνήσας ἅπαντα, δεῦρο λοιπὸν μὴ ἀμφίβαλλε, ὁ δὲ αἰσθόμενος ἐν τῇ χειρί, τῆς  σῆς διπλῆς οὐσίας, ἐν φόβῳ ἀνεβόα πιστῶς, τῇ πίστει ἑλκόμενος· ὁ Κύριός μου καὶ  ὁ Θεός μου, δόξα σοι.
<span color=red>Ἦχος πλ. δ'</span>
Ἅψαι Θωμᾶ τῆς πλευρᾶς τῇ χειρί,  λέγει Χριστός, καὶ τοὺς τύπους τῶν ἥλων δεῦρο ψηλάφησον, πίστει ἐρεύνησον, καὶ  γίνου μοι πιστός, καὶ μὴ γίνου ἄπιστος, ὁ δὲ Θωμᾶς, τῷ δακτύλῳ ὡς ἥψατο τοῦ  Δεσπότου, μέγα ἀνεβόησε· Σύ μου Θεὸς καὶ Κύριος, εὔσπλαγχνε, δόξα σοι.
<span color=red>Δόξα... Καὶ νῦν...</span>
<span color=red>Ἦχος πλ. δ' Ἀνατολίου</span>
Τῶν  θυρῶν κεκλεισμένων, τῶν Μαθητῶν συνθροισμένων, ἐπέστη ὁ Σωτήρ, οὗ ἦσαν  συνηγμένοι, καὶ στὰς ἐν μέσῳ αὐτῶν, λέγει τῷ Θωμᾷ·  Δεῦρο ψηλάφησον, καὶ ἴδε τούς τύπους τῶν ἥλων, ἔκτεινόν σου τὴν χεῖρα, καὶ ἅψαι  τῆς πλευρᾶς μου, καὶ μὴ γίνου ἄπιστος, ἀλλὰ πίστει κήρυξον, τὴν ἐκ νεκρῶν μου  Ἀνάστασιν.

<span color=red>Εἰς τὸν Στίχον,  Στιχηρὰ Ἰδιόμελα </span>
<span color=red>Ἦχος δ'</span>
Ὢ τοῦ παραδόξου θαύματος! ἀπιστία  πίστιν βεβαίαν ἐγέννησεν· εἰπὼν γὰρ ὁ Θωμᾶς· Ἐὰν μὴ ἴδω, οὐ μὴ πιστεύσω,  ψηλαφήσας δὲ τὴν πλευράν, ἐθεολόγει τὸν σαρκωθέντα, τὸν αὐτὸν Υἱὸν τοῦ Θεοῦ,  ἐγνώρισεν ὡς πεπονθότα σαρκί, ἐκήρυξε τὸν ἀναστάντα Θεόν, καὶ ἐβόησε λαμπρᾷ τῇ  φωνῇ, ὁ Κύριός μου καὶ ὁ Θεός μου, δόξα σοι.

<span color=red>Στίχ.  Ἐπαίνει Ἱερουσαλὴμ τὸν Κύριον,  αἴνει τὸν Θεόν σου Σιών.</span>

Ὢ  τοῦ παραδόξου θαύματος! τοῦ πυρὸς ὁ χόρτος ἁψάμενος σέσωσται· βαλὼν γὰρ ὁ Θωμᾶς  ἐν τῇ πυρίνῃ πλευρᾷ τὴν χεῖρα, Ἰησοῦ Χριστοῦ τοῦ Θεοῦ, οὐ κατεφλέχθη τῇ  ψηλαφήσει· τῆς ψυχῆς γὰρ τὸ δυσπειθές, μετέβαλεν εἰς εὐπιστίαν θερμῶς, ἐκέκραξεν  ἀπὸ βαθέων ψυχῆς·  ὁ Δεσπότης σύ μου εἶ καὶ Θεός, ὁ ἐκ νεκρῶν ἐγηγερμένος, δόξα σοι.

<span color=red>Στίχ.  Ὅτι ἐνίσχυσε τοὺς μοχλοὺς τῶν  πυλῶν σου.</span>

Ὢ τοῦ παραδόξου θαύματος! Ἰωάννης  στήθει τοῦ Λόγου ἀνέπεσε, Θωμᾶς δὲ τὴν πλευρὰν προσψηλαφῆσαι κατηξιώθη· ἀλλ' ὁ  μέν, ἐκεῖθεν φρικτῶς θεολογίας βυθὸν ἀνέλκει, τὴν οἰκονομίαν, ὁ δέ, ἠξίωται  μυσταγωγῆσαι ἡμᾶς· παρίστησι γὰρ τὰς ἀποδείξεις τρανῶς τῆς Ἐγέρσεως αὐτοῦ,  ἐκβοῶν· ὁ Κύριός μου καὶ ὁ Θεός μου, δόξα σοι.
<span color=red>Δόξα... Καὶ νῦν...  Ἦχος πλ. α'</span>
Φιλάνθρωπε, μέγα καὶ ἀνείκαστον τὸ  πλῆθος τῶν οἰκτιρμῶν σου, ὅτι ἐμακροθύμησας, ὑπὸ Ἰουδαίων ῥαπιζόμενος, ὑπὸ  Ἀποστόλου ψηλαφώμενος, καὶ ὑπὸ τῶν ἀθετούντων σε πολυπραγμονούμενος. Πῶς  ἐσαρκώθης; πῶς ἐσταυρώθης ὁ ἀναμάρτητος; ἀλλὰ συνέτισον ἡμᾶς, ὡς τὸν Θωμᾶν βοᾶν  σοι· ὁ Κύριός μου καὶ ὁ Θεός μου, δόξα σοι.

<span color=red>Ἀπολυτίκιον Ἦχος βαρὺς</span>
Ἐσφραγισμένου τοῦ μνήματος ἡ ζωὴ  ἐκ τάφου ἀνέτειλας Χριστὲ ὁ Θεός, καὶ τῶν θυρῶν κεκλεισμένων, τοῖς Μαθηταῖς  ἐπέστης ἡ πάντων ἀνάστασις, πνεῦμα εὐθὲς δι' αὐτῶν ἐγκαινίζων ἡμῖν, κατὰ τὸ μέγα  σου ἔλεος. (γ')

<span color=red>ΕΝ Τῼ ΜΕΣΟΝΥΚΤΙΚῼ</span>

<span color=red>Κανὼν Τριαδικός,  ψαλλόμενος ὅτε οὐ γίνεται Ἀγρυπνία. Ἔστι δὲ καὶ οὗτος, καὶ οἱ ἐφεξῆς πάντες,  ποίημα Μητροφάνους Σμύρνης. Ὁ δὲ παρὼν ἔχει ἀκροστιχίδα τήνδε:</span>
<span color=red> </span>
Μίαν σε μέλπω τὴν τρισήλιον φύσιν.

<span color=red>Ἦχος α'</span>
<span color=red>ᾨδὴ α' Σοῦ  ἡ τροπαιοῦχος</span>
Μίαν τρισυπόστατον ἀρχήν, τὰ  Σεραφὶμ ἀσιγήτως δοξάζουσιν, ἄναρχον, ἀΐδιον, ποιητικὴν ἁπάντων, ἀκατάληπτον, ἣν  καὶ πᾶσα γλῶσσα, πιστῶς γεραίρει τοῖς ᾄσμασιν.

Ἵνα τοῖς ἀνθρώποις ἑνικήν, τὴν  τριλαμπῆ σου δηλώσῃς Θεότητα, πλάσας πρὶν τὸν ἄνθρωπον, κατὰ τὴν σὴν εἰκόνα  διεμόρφωσας, νοῦν αὐτῷ, καὶ λόγον καὶ πνεῦμα δούς, ὡς φιλάνθρωπος.

Ἄνωθεν δεικνὺς μοναδικόν,  θεαρχικαῖς ἐν τρισὶν ὑποστάσεσι, κράτος, Πάτερ ἔφησας, τῷ ἰσουργῷ Υἱῷ σου, καὶ  τῷ Πνεύματι. Δεῦτε καταβάντες, αὐτῶν τὰς γλώσσας συγχέωμεν.
<span color=red>Θεοτοκίον</span>
Νοῦς μὲν ὁ ἀγέννητος Πατήρ,  εἰκονικῶς τοῖς σοφοῖς προηγόρευται, Λόγος δὲ συνάναρχος, ὁ συμφυὴς Υἱός, καὶ  Πνεῦμα ἅγιον, τὸ ἐν τῇ Παρθένῳ, τοῦ Λόγου κτίσαν τὴν σάρκωσιν.

<span color=red>ᾨδὴ γ' Ὁ  μόνος εἰδὼς</span>
Σὺ πάλαι σαφῶς τῷ Ἀβραάμ, ὡς ὤφθης  τρισυπόστατος, μοναδικός τε φύσει Θεότητος, θεολογίας τὸ ἀκραιφνέστατον, τυπικῶς  ἐνέφηνας. Καὶ πιστῶς ὑμνοῦμέν σε, τόν μονάρχην Θεόν, καὶ τρισήλιον.

Ἐκ σοῦ γεννηθεὶς θεοπρεπῶς,  ἀρρεύστως Πάτερ ἔλαμψε, φῶς ἐκ φωτός, Υἱὸς ἀπαράλλακτος, καὶ Πνεῦμα θεῖον, φῶς  ἐκπεπόρευται, καὶ μιᾶς Θεότητος, αἴγλην τρισυπόστατον, προσκυνοῦμεν πιστῶς καὶ  δοξάζομεν.

Μονὰς ἡ Τριὰς ὑπερφυῶς, ἀρρήτως  ὑπὲρ ἔννοιαν, ταῖς νοεραῖς οὐσίαις δοξάζεται, ταῖς τρισαγίαις φωναῖς, ἀσίγητον,  ἐκβοώσαις αἴνεσιν, αἷς συμφώνως ὑμνεῖται, καὶ ἡμῖν τρισυπόστατος Κύριος.
<span color=red>Θεοτοκίον</span>
Ἐκ σοῦ χρονικῶς ἄνευ σπορᾶς,  προῆλθεν ὁ ὑπέρχρονος, ὁμοιωθεὶς ἡμῖν ὁ ἀνείδεος, καὶ μίαν φύσιν καὶ κυριότητα,  τοῦ Πατρὸς ἐδίδαξε, καὶ Υἱοῦ, καὶ Πνεύματος, Θεοτόκε· διό σε δοξάζομεν.

<span color=red>Καθίσματα Ἦχος α'</span>
<span color=red>Τὸν τάφον σου Σωτὴρ</span>
Πατέρα καὶ Υἱόν, προσκυνήσωμεν  πάντες, καὶ Πνεῦμα τὸ εὐθές, καὶ ἰσότιμον δόξῃ, Τριάδα τὴν ἄκτιστον, καὶ  ὑπέρθεον δύναμιν, ἣν δοξάζουσι, τῶν ἀσωμάτων αἱ τάξεις, ταύτην σήμερον, καὶ  γηγενεῖς μετὰ φόβου, πιστῶς εὐφημήσωμεν.
<span color=red>Δόξα... Καὶ νῦν...  Θεοτοκίον</span>
Ὁδήγησον ἡμᾶς, ἐν ὁδῷ μετανοίας,  ἐκκλίνοντας ἀεί, πρὸς κακῶν ἀνοδίας, καὶ τὸν ὑπεράγαθον, παροργίζοντας Κύριον  ἀπειρόγαμε, εὐλογημένη Μαρία, καταφύγιον, ἀπεγνωσμένων ἀνθρώπων Θεοῦ ἐνδιαίτημα.

<span color=red>ᾨδὴ δ'  Ὄρος σε τῇ χάριτι</span>
Λάμψον μοι Θεαρχία τρισήλιε  λάμψεσι, σῶν θεουργῶν μαρμαρυγῶν, τοῖς τῆς καρδίας ὀφθαλμοῖς, τὸ κάλλος  φαντάζεσθαι, τῆς ὑπὲρ νοῦν θεαρχικῆς σου λαμπρότητος, καὶ φωτουργοῦ, καὶ  γλυκείας μεθέξεως.

Πρότερον οὐρανοὺς ἐστερέωσας  Κύριε, καὶ πᾶσαν δύναμιν αὐτῶν, τῷ Λόγῳ σου τῷ παντουργῷ, καὶ Πνεύματι στόματος  τῷ συμφυεῖ, μεθ' ὧν δεσπόζεις τοῦ σύμπαντος, ἐν τριλαμπεῖ μοναρχίᾳ Θεότητος.

Ὡς ἔπλασας κατ' εἰκόνα με σὴν καὶ  ὁμοίωσιν, Θεαρχικὴ, παντουργική, Τριὰς ἀσύγχυτε μονάς, συνέτισον, φώτισον, πρὸς  τὸ ποιεῖν τὸ θέλημά σου τὸ ἅγιον, τὸ ἀγαθόν ἐν ἰσχύϊ καὶ τέλειον.
<span color=red>Θεοτοκίον</span>
Τέτοκας τῆς Τριάδος τὸν ἕνα  Πανάχραντε, θεαρχικώτατον Υἱόν, σωματωθέντα δι' ἡμᾶς, ἐκ σοῦ, καὶ αὐγάζοντα τοὺς  γηγενεῖς, τῆς τρισηλίου Θεότητος, τῷ ἀνεσπέρῳ φωτί, καὶ ταῖς λάμψεσιν.

<span color=red>ᾨδὴ ε' Ὁ  φωτίσας τῇ ἐλλάμψει</span>
Ἡ τὸν πρῶτον τῶν Ἀγγέλων ἀμέσως  διάκοσμον, ἀπροσίτοις τοῦ σοῦ κάλλους ἀκτῖσιν ἐλλάμπουσα, ταῖς σαῖς αἴγλαις  φώτισον, Τριὰς ἡ μοναρχικωτάτη, τοὺς ὀρθοδόξως σε μέλποντας.

Νῦν ἡ φύσις, ἑνικὴ θεαρχία  τρισήλιε, ἀνυμνεῖ σε, ἣν οὐσίωσας δι' ἀγαθότητα, τῶν πταισμάτων λύτρωσιν, καὶ  πειρασμῶν ἐξαιτουμένη, καὶ τῶν δεινῶν καὶ τῶν θλίψεων.

Τὸν Πατέρα καὶ Υἱόν, καὶ τὸ Πνεῦμα  τὸ ἅγιον, μίαν φύσιν καὶ Θεότητα, πίστει δοξάζομεν, μεριστὴν ἀμέριστον, ἕνα Θεὸν  τῆς ἀοράτου, καὶ ὁρωμένης τε κτίσεως.
<span color=red>Θεοτοκίον</span>
Ῥήσεις πᾶσαι Προφητῶν,  προδιέγραψαν Ἄχραντε τὸν σὸν τόκον, τὸν ἀπόρρητον καὶ ἀνερμήνευτον, ὃν ἡμεῖς  ἐγνώκαμεν, μυσταγωγὸν τῆς ἑνιαίας καὶ τρισηλίου Θεότητος.

<span color=red>ᾨδὴ ς'  Ἐκύκλωσεν ἡμᾶς</span>
Ἰσόρροπον τὴν δύναμιν ὡς ἔχουσα,  Τριὰς ἡ ὑπερούσιος, ἐν ταυτότητι βουλήσεως μονὰς πέφυκας, ἁπλῆ καὶ ἀδιαίρετος.  Σὺ οὖν ἡμᾶς, ἐν τῇ δυνάμει σου περιφρούρησον. (Δίς)

Σὺ πάντας τοὺς αἰῶνας τῇ βουλήσει  σου ὡς ἀγαθὴ ὑπέστησας, ἐξ οὐκ ὄντων, ἀκατάληπτε Τριάς, εἶτα καὶ τὸν ἄνθρωπον  διέπλασας. Ἀλλὰ καὶ νῦν, ἐκ πάσης ῥῦσαί με περιστάσεως.
<span color=red>Θεοτοκίον</span>
Ἡλίου τοῦ ἀδύτου οἶκος γέγονας,  τοῦ κτίσαντος καὶ τάξαντος, τοὺς φωστῆρας τοὺς μεγάλους πανσθενῶς, ἄχραντε  Παρθένε Θεονύμφευτε. Ἀλλὰ καὶ νῦν τῆς τῶν παθῶν με ῥῦσαι ζοφώσεως.

<span color=red>Καθίσματα Ἦχος α'</span>
<span color=red>Τὸν τάφον σου Σωτὴρ</span>
Τριάδα τὴν σεπτήν, καὶ ἀμέριστον  φύσιν, προσώποις ἐν τρισί, τεμνομένην ἀτμήτως, καὶ μένουσαν ἀμέριστον, κατ'  οὐσίαν Θεότητος, προσκυνήσωμεν, οἱ γηγενεῖς μετὰ φόβου, καὶ δοξάσωμεν, ὡς  ποιητὴν καὶ Δεσπότην, Θεὸν ὑπεράγαθον.
<span color=red>Δόξα... Καὶ νῦν...  Θεοτοκίον</span>
Κυβέρνησον Ἁγνή, τὴν ἀθλίαν ψυχήν  μου, καὶ οἴκτειρον αὐτήν, ὑπὸ πλήθους πταισμάτων, βυθῷ ὀλισθαίνουσαν, ἀπωλείας  πανάμωμε, καὶ ἐν ὥρᾳ με, τῇ φοβερᾷ τοῦ θανάτου, σὺ ἐξάρπασον, κατηγορούντων  Δαιμόνων, καὶ πάσης κολάσεως.

<span color=red>ᾨδὴ ζ' Σὲ  νοητὴν Θεοτόκε</span>
Λόγε Θεοῦ, συμφυὲς ἀπαύγασμα, τοῦ  παντοκράτορος Θεοῦ, ὡς ὑπέσχου τὴν παρὰ σοῦ θεουργὸν ἐνοίκησιν, ποίησον ὡς  εὔσπλαγχνος, σὺν τῷ Πατρί σου καὶ τῷ Πνεύματι, καὶ φοβερόν, τοῖς Δαίμοσί με  δεῖξον καὶ πάθεσιν. (Δίς)

Ἵνα τῆς σῆς, εὐσπλαγχνίας Δέσποτα,  δείξῃς τὸ πέλαγος ἡμῖν, τὸν Υἱόν σου πρὸς τὴν ἡμῶν, πέμψας ταπεινότητα αὖθις  ἀνεμόρφωσας πρὸς τὴν ἀρχαίαν λαμπρότητα. Ἀλλὰ καὶ νῦν, τῷ θείῳ με συνέτισον  Πνεύματι.
<span color=red>Θεοτοκίον</span>
Ὁ Χερουβὶμ θρόνῳ ἐποχούμενος καὶ  τῶν ἁπάντων Βασιλεύς, ἐν γαστρί σου παρθενικῇ, ᾤκησε Πανάχραντε πάντας  ἐκλυτρούμενος ἐκ τῆς φθορᾶς, ὡς φιλάνθρωπος. Ἀλλὰ καὶ νῦν ταῖς σαῖς πρεσβείαις  με περιφρούρησον.

<span color=red>ᾨδὴ η'  Θαύματος ὑπερφυοῦς</span>
Νεύματι θεουργικῷ Κύριε πάντων,  τρισυπόστατε καὶ παντοκράτορ, οὐρανοὺς ἐξέτεινας ὡσεὶ δέρριν εἶτα καὶ γῆς,  ἀπῃώρησας τὸ βάθος, πανσθενεῖ σου δρακί. Διὸ καὶ τοὺς δούλους σου κραταίωσον, τῇ  ἀγάπῃ καὶ πίστει τῇ σῇ φιλάνθρωπε, ἵνα σε δοξάζωμεν πόθῳ εἰς αἰῶνας. (Δίς)

Φώτισον θεαρχικὸν φῶς τοὺς  ὑμνοῦντας, τὸ τρισήλιον φῶς τοῖς προσώποις, ἑνιαῖον αὖθις δὲ τῇ οὐσίᾳ καὶ πρὸς  τὰς σάς, φωτοδότιδας ἀκτῖνας ἐπιβλέπειν ἀεί, δι' ὧν χορτασθήσομαι τὴν δόξαν σου  τὴν γλυκεῖαν, καὶ φωτουργὸν καὶ πανόλβιον, καὶ ὑπερυψῶ σε πιστῶς εἰς τοὺς  αἰῶνας.
<span color=red>Θεοτοκίον</span>
Ὕψωσεν εἰς οὐρανοὺς τὴν τῶν ἀνθρώπων, προσλαβόμενος φύσιν ἀτρέπτως, ὁ Υἱός σου  πάναγνε Θεοτόκε, ὑπερβολῇ ἀγαθότητος, ῥυσάμενος τῆς πάλαι φθορᾶς, ᾧ καὶ  εὐχαρίστως ἀναμέλπωμεν  ·  Εὐλογείτω ἡ κτίσις πᾶσα τὸν Κύριον, καὶ ὑπερυψούτω εἰς πάντας τοὺς αἰῶνας.

<span color=red>ᾨδὴ θ'  Τύπον τῆς ἁγνῆς</span>
Σῶσον ὁ Σωτὴρ τῆς κτίσεως, τῆς  αἰσθητῆς καὶ νοουμένης τοὺς δούλους σου, τῆς τῶν δυσμενῶν ἐπιβουλῆς καὶ  κακώσεως, παναγία Τριὰς ὁμοούσιε, καὶ φρούρει τήν σὴν ποίμνην, διὰ παντὸς  ἀνεπιβούλευτον. (Δίς)

Ἵνα τὸν βυθὸν τὸν ἄπειρον, τῆς  οὐσιώδους δείξῃς σου ἀγαθότητος δέδωκας ἡμῖν ἐπαγγελίας τρισήλιε, καὶ μονάρχα  Θεὲ παντοδύναμε, σωστικὰς τοῖς σοῖς δούλοις, ἃς ἐκπληρῶσαι καταξίωσον.
<span color=red>Θεοτοκίον</span>
Νεῦσον ταῖς ἡμῶν δεήσεσιν ὁ ἐν  τρισὶ θεαρχικαῖς ὑποστάσεσι μόνος εἷς Θεὸς ἀληθινὸς πιστευόμενος, καὶ παράσχου  σοῖς δούλοις παράκλησιν πρεσβείαις τῆς ἀχράντου, καὶ πανυμνήτου Θεομήτορος.

<span color=red>Τό, Ἄξιὸν ἐστι... καὶ  τὰ λοιπά, καὶ Ἀπόλυσις.</span>
<span color=red> </span>
<span color=red>ΕΝ Τῼ ΟΡΘΡῼ</span>
<span color=red> </span>
<span color=red>Ὁ Ἑξάψαλμος τό, Θεὸς  Κύριος... ἡ συνήθης Στιχολογία, ἀντὶ δὲ τοῦ Ἀμώμου, ὁ Πολυέλεος, διὰ τὴν  Δεσποτικὴν Ἑορτήν.</span>
<span color=red> </span>
<span color=red>Μετὰ τὴν α'  Στιχολογίαν </span>
<span color=red>Κάθισμα Ἠχος α'</span>
<span color=red>Τοῦ λίθου  σφραγισθέντος</span>
Τῷ φόβῳ τῶν Ἑβραίων, κεκρυμμένων  τῶν Μαθητῶν, καὶ ἐν τῇ Σιὼν συνηγμένων, εἰσῆλθες πρὸς αὐτοὺς Ἀγαθέ, καὶ ἔστης  κεκλεισμένων τῶν θυρῶν, ἐν μέσῳ αὐτῶν χαροποιός καὶ ὑπέδειξας αὐτοῖς τὰς χεῖρας,  καὶ τῆς ἀχράντου σου πλευρᾶς τοὺς μώλωπας, λέγων τῷ ἀπιστοῦντι Μαθητῇ· Φέρε τὴν  χεῖρά σου καὶ ἐρεύνα, ὅτι αὐτὸς ἐγὼ εἰμί, ὁ διὰ σὲ παθητός. (Δίς)

<span color=red>Μετὰ τὴν β'  Στιχολογίαν </span>
<span color=red>Κάθισμα Ἠχος α'</span>
<span color=red>Τὸν τάφον σου Σωτὴρ</span>
Ἐπέστης ἡ ζωή, τῶν θυρῶν  κεκλεισμένων, Χριστὲ τοῖς Μαθηταῖς, καὶ πλευρὰν ὑπεδείκνυς, καὶ χεῖράς σου καὶ  πόδας σου, τὴν ἐκ τάφου σου Ἔγερσιν, προπιστούμενος· ἀλλ' ὁ Θωμᾶς οὐχ εὑρέθη·  ὅθεν ἔλεγεν· Ἢν μὴ θεάσωμαι τοῦτον, οὐ πείθομαι τοῖς λόγοις ὑμῶν. (Δίς)

<span color=red>Μετὰ τὸν Πολυέλεον </span>
<span color=red>Κάθισμα ὅμοιον</span>
Ἰδών μου τὴν πλευρὰν καὶ τὰς  τρήσεις τῶν ἥλων, Θωμᾶ, τί ἀπιστεῖς, τῇ ἐμῇ Ἀναστάσει; ὁ Κύριος ἔλεγεν ἀναστὰς  ἐκ τοῦ μνήματος, ὀπτανόμενος, τοῖς Ἀποστόλοις ἀρρήτως, ὁ δὲ Δίδυμος, πεισθεὶς  ἐβόα τῷ κτίστῃ· Θεός μου εἶ καὶ Κύριος. (Δίς)

<span color=red>     Τὸ α' Ἀντίφωνον  τοῦ δ' Ἤχου.</span>
<span color=red>Ἀντίφωνον Α'</span>
Ἐκ νεότητός μου πολλὰ πολεμεῖ με  πάθη, ἀλλ' αὐτὸς ἀντιλαβοῦ, καὶ σῶσον Σωτήρ μου.
Οἱ μισοῦντες Σιών, αἰσχύνθητε ἀπὸ  τοῦ Κυρίου· ὡς χόρτος γάρ, πυρὶ ἔσεσθε ἀπεξηραμμένοι.
<span color=red>Δόξα...</span>
Ἁγίῳ Πνεύματι πᾶσα ψυχὴ ζωοῦται,  καὶ καθάρσει ὑψοῦται λαμπρύνεται, τῇ τριαδικῇ Μονάδι ἱεροκρυφίως.
<span color=red>Καὶ νῦν...</span>
Ἁγίῳ Πνεύματι, ἀναβλύζει τὰ τῆς  χάριτος ῥεῖθρα, ἀρδεύοντα ἅπασαν τὴν κτίσιν, πρὸς ζωογονίαν.

<span color=red>Προκείμενον Ἦχος δ'</span>
Ἐπαίνει Ἱερουσαλὴμ τὸν Κύριον,  αἴνει τὸν Θεόν σου Σιών.
<span color=red>Στίχ.  Ὅτι ἐνίσχυσε τοὺς μοχλοὺς τῶν  πυλῶν σου.</span>

<span color=red>Πᾶσα πνοή...</span>
<span color=red> </span>
<span color=red>Εὐαγγέλιον κατὰ  Ματθαῖον</span>
<span color=red>Ἑωθινὸν Α'</span>
<span color=red> </span>
<span color=red>Ἀνάστασιν Χριστοῦ  θεασάμενοι...</span>
<span color=red>καὶ μετὰ τὸν  Πεντηκοστὸν Ψαλμόν.</span>

<span color=red>Δόξα... Ἦχος β'</span>
Ταῖς τῶν Ἀποστόλων, πρεσβείαις  Ἐλεῆμον, ἐξάλειψον τὰ πλήθη, τῶν ἐμῶν ἐγκλημάτων.
<span color=red>Καὶ νῦν...</span>
Ταῖς τῆς Θεοτόκου, πρεσβείαις  Ἐλεῆμον, ἐξάλειψον τὰ πλήθη, τῶν ἐμῶν ἐγκλημάτων.

<span color=red>Στίχ.  Ἐλέησόν με, ὁ Θεός, κατὰ τὸ μέγα  ἔλεός σου, καὶ κατὰ τὸ πλῆθος τῶν οἰκτιρμῶν σου ἐξάλειψον τὸ ἀνόμημά μου.</span>

<span color=red>Πεντηκοστάριον Ἦχος ὁ  αὐτὸς</span>
Ἀναστὰς ὁ Ἰησοῦς ἀπὸ τοῦ τάφου,  καθὼς προεῖπεν, ἔδωκεν ἡμῖν, τὴν αἰώνιον ζωὴν καὶ μέγα ἔλεος.

<span color=red>Ὁ Κανών. Τοὺς Εἱρμοὺς  ἀνὰ δύο καὶ τὰ τροπάρια εἰς δώδεκα.</span>
<span color=red> </span>
<span color=red>Ποίημα Ἰωάννου Μοναχοῦ</span>

<span color=red>ᾨδὴ α' Ἦχος α' Ὁ Εἱρμὸς</span>
«ᾌσωμεν πάντες λαοί, τῷ ἐκ πικρᾶς  δουλείας, Φαραὼ τὸν Ἰσραὴλ ἀπαλλάξαντι, καὶ ἐν βυθῷ θαλάσσης, ποδὶ ἀβρόχως  ὁδηγήσαντι, ᾠδὴν ἐπινίκιον, ὅτι δεδόξασται».

Σήμερον ἔαρ ψυχῶν, ὅτι Χριστὸς ἐκ  τάφου, ὥσπερ ἥλιος ἐκλάμψας τριήμερος, τὸν ζοφερὸν χειμῶνα ἀπήλασε τῆς ἁμαρτίας  ἡμῶν, αὐτὸν ἀνυμνήσωμεν, ὅτι δεδόξασται.

Ἡ βασιλὶς τῶν ὡρῶν, τῇ λαμπροφόρῳ  ἡμέρᾳ, ἡμερῶν τε βασιλίδι φανότατα, δορυφοροῦσα τέρπει, τὸν ἔγκριτον τῆς  Ἐκκλησίας λαόν, ἀπαύστως ἀνυμνοῦσα, τὸν ἀναστάντα Χριστόν.

Πύλαι θανάτου Χριστέ, οὐδὲ τοῦ  τάφου σφραγῖδες, οὐδὲ κλεῖθρα τῶν θυρῶν σοι ἀντέστησαν, ἀλλ' ἐξαναστὰς ἐπέστης,  τοῖς φίλοις σου εἰρήνην Δέσποτα δωρούμενος, τὴν πάντα νοῦν ὑπερέχουσαν.
<span color=red>Καταβασία</span>
«Ἀναστάσεως ἡμέρα, λαμπρυνθῶμεν  Λαοί, Πάσχα Κυρίου, Πάσχα· ἐκ γὰρ θανάτου πρὸς ζωήν, καὶ ἐκ γῆς πρὸς οὐρανόν,  Χριστὸς ὁ Θεός, ἡμᾶς διεβίβασεν, ἐπινίκιον ᾄδοντας».

<span color=red>ᾨδὴ γ' Ὁ Εἱρμὸς</span>
«Στερέωσόν με Χριστέ, ἐπὶ τὴν  πέτραν τῶν ἐντολῶν σου, καὶ φώτισόν με φωτὶ τοῦ προσώπου σου· οὐκ ἔστι γὰρ  ἅγιος, πλήν σου φιλάνθρωπε».

Καινοὺς ἀντὶ παλαιῶν, ἀντὶ φθαρτῶν  δὲ ἀφθάρτους, διὰ Σταυροῦ σου Χριστέ, τελέσας ἡμᾶς, ἐν καινότητι ζωῆς  πολιτεύεσθαι, ἀξίως προσέταξας.

Ἐν τάφῳ περικλεισθείς, τῇ  περιγράπτῳ σαρκί σου, ὁ ἀπερίγραπτος, Χριστὲ ἀνέστης, θυρῶν κεκλεισμένων δὲ  ἐπέστης, σοῦ τοῖς Μαθηταῖς, παντοδύναμε.

Τοὺς μώλωπάς σου Χριστέ, οὓς  ἑκουσίως ὑπέστης, ὑπὲρ ἡμῶν τοῖς Μαθηταῖς σου φυλάξας μαρτύριον, τῆς σῆς  ἔδειξας, ἐνδόξου Ἀναστάσεως.
<span color=red>Καταβασία</span>
«Δεῦτε πόμα πίωμεν καινόν, οὐκ ἐκ  πέτρας ἀγόνου τερατουργούμενον, ἀλλ' ἀφθαρσίας πηγήν, ἐκ τάφου ὀμβρήσαντος  Χριστοῦ, ἐν ᾧ στερεούμεθα».

<span color=red>Ἡ Ὑπακοὴ Ἦχος πλ. β'</span>
Ὡς ἐν μέσῳ τῶν μαθητῶν σου  παρεγένου Σωτήρ, τὴν εἰρήνην διδοὺς αὐτοῖς, ἐλθὲ καὶ μεθ' ἡμῶν, καὶ σῶσον ἡμᾶς.

<span color=red>Καὶ Ἀνάγνωσις εἰς τὸν  Θεολόγον</span>
<span color=red>Ἐγκαίνια τιμᾶσθαι</span>
<span color=red>ᾨδὴ δ' Ὁ Εἱρμὸς</span>
«Μέγα τὸ μυστήριον, τῆς σῆς Χριστὲ  οἰκονομίας! τοῦτο γὰρ ἄνωθεν προβλέπων, θεοπτικῶς ὁ Ἀββακούμ. Ἐξῆλθες ἐβόα σοι,  εἰς σωτηρίαν λαοῦ σου φιλάνθρωπε».

Χολῆς μὲν ἐγεύσατο, τὴν πάλαι  γεῦσιν ἰώμενος, νυνὶ δὲ σὺν κηρίῳ μέλιτος, τοῦ φωτισμοῦ μεταδιδοὺς Χριστὸς τῷ  Προπάτορι, καὶ τῆς αὐτοῦ γλυκείας μεθέξεως.

Χαίρεις ἐρευνώμενος·  διὸ φιλάνθρωπε πρὸς τοῦτο, προτρέπεις τὸν Θωμᾶν, προτείνων τῷ διαπιστοῦντι τὴν  πλευράν, κόσμῳ πιστούμενος, τὴν σὴν Χριστὲ τριήμερον Ἔγερσιν.

Πλοῦτον ἀρυσάμενος, ἐκ θησαυροῦ  τοῦ ἀσυλήτου, τῆς θείας Εὐεργέτα, λόγχῃ διανοιγείσης σου πλευρᾶς, σοφίας καὶ  γνώσεως, ἀναπιμπλᾷ τὸν κόσμον ὁ Δίδυμος.

Σοῦ ἡ παμμακάριστος, ὑμνεῖται  γλῶσσα ὦ Δίδυμε· πρώτη γὰρ εὐσεβῶς κηρύττει τὸν ζωοδότην Ἰησοῦν, Θεόν τε καὶ  Κύριον, ἐκ τῆς ἁφῆς πλησθεῖσα τῆς χάριτος.
<span color=red>Καταβασία</span>
«Ἐπὶ τῆς θείας φυλακῆς, ὁ θεηγόρος  Ἀββακούμ, στήτω μεθ' ἡμῶν καὶ δεικνύτω, φαεσφόρον Ἄγγελον, διαπρυσίως λέγοντα·  Σήμερον σωτηρία τῷ κόσμῳ, ὅτι ἀνέστη Χριστός ὡς παντοδύναμος».

<span color=red>ᾨδὴ ε' Ὁ Εἱρμὸς</span>
«Ἐκ νυκτὸς ὀρθρίζοντες ὑμνοῦμέν σε  Χριστέ, τὸν τῷ Πατρὶ συνάναρχον, καὶ Σωτῆρα τῶν ψυχῶν ἡμῶν, τὴν εἰρήνην τῷ  κόσμῳ, παράσχου φιλάνθρωπε».

Ἐπιστὰς τοῖς φίλοις ἀθυμοῦσιν ὁ  Σωτήρ, τῇ παρουσίᾳ ἅπασαν, ἀπελαύνει τὴν κατήφειαν, καὶ σκιρτᾶν διεγείρει, τῇ  Ἀναστάσει αὐτοῦ.

Ὢ τῆς ἀληθῶς ἐπαινουμένης τοῦ  Θωμᾶ, φρικτῆς ἐγχειρήσεως! τολμηρῶς γὰρ ἐψηλάφησε τὴν πλευράν, τὴν τῷ θείῳ πυρὶ  ἀπαστράπτουσαν.

Ἀπιστίαν πίστεως γεννήτριαν ἡμῖν,  τὴν τοῦ Θωμᾶ ἀνέδειξας· σὺ γὰρ πάντα τῇ σοφίᾳ σου, προνοεῖς συμφερόντως, Χριστὲ  ὡς φιλάνθρωπος.
<span color=red>Καταβασία</span>
«Ὀρθρίσωμεν ὄρθρου βαθέος, καὶ  ἀντὶ μύρου τὸν ὕμνον προσοίσωμεν τῷ Δεσπότῃ , καὶ Χριστὸν ὀψόμεθα, δικαιοσύνης  ἥλιον, πᾶσι ζωὴν ἀνατέλλοντα».

<span color=red>ᾨδὴ ς' Ὁ Εἱρμὸς</span>
«Τὸν Προφήτην διέσωσας, ἐκ τοῦ  κήτους Φιλάνθρωπε, κἀμὲ τοῦ βυθοῦ τῶν πταισμάτων, ἀνάγαγε δέομαι».

Τὸν Θωμᾶν οὐ κατέλιπες,  βαπτιζόμενον Δέσποτα, βυθῷ ἀπιστίας παλάμας, προτείνας εἰς ἔρευναν.

Ὁ  Σωτὴρ ἡμῶν ἔλεγε·  Ψηλαφῶντές με ἴδετε, ὀστέα καὶ σάρκα φοροῦντα, ἐγὼ οὐκ ἠλλοίωμαι.

Τὴν πλευρὰν ἐψηλάφησε, καὶ  πιστεύσας ἐπέγνωκε, Θωμᾶς μὴ παρών σου τῇ πρώτῃ, εἰσόδῳ Σωτὴρ ἡμῶν.
<span color=red>Καταβασία</span>
«Κατῆλθες ἐν τοῖς κατωτάτοις τῆς  γῆς, καὶ συνέτριψας μοχλοὺς αἰωνίους, κατόχους πεπεδημένων Χριστέ, καὶ  τριήμερος, ὡς ἐκ κήτους Ἰωνᾶς, ἐξανέστης τοῦ τάφου».

<span color=red>Κοντάκιον Ἦχος πλ. δ'</span>
Τῇ φιλοπράγμονι δεξιᾷ, τὴν  ζωοπάροχόν σου πλευράν, ὁ Θωμᾶς ἐξηρεύνησε Χριστὲ ὁ Θεός· συγκεκλεισμένων γὰρ  τῶν θυρῶν ὡς εἰσῆλθες, σὺν τοῖς λοιποῖς Ἀποστόλοις ἐβόα σοι· Κύριος ὑπάρχεις καὶ  Θεός μου.
<span color=red>Ὁ Οἶκος</span>
Τίς ἐφύλαξε τὴν τοῦ Μαθητοῦ  παλάμην τότε ἀχώνευτον, ὅτε τῇ πυρίνῃ πλευρᾷ προσῆλθε τοῦ Κυρίου; τίς ἔδωκε  ταύτῃ τόλμαν, καὶ ἴσχυσε ψηλαφῆσαι φλόγεον ὀστοῦν, πάντως ἡ ψηλαφηθεῖσα·  εἰ μὴ γὰρ ἡ πλευρὰ δύναμιν ἐχορήγησε πηλίνῃ δεξιᾷ, πῶς εἶχε ψηλαφῆσαι παθήματα,  σαλεύσαντα τὰ ἄνω καὶ τὰ κάτω; Αὕτη ἡ χάρις Θωμᾷ ἐδόθη, ταύτην ψηλαφῆσαι, Χριστῷ  δὲ ἐκβοῆσαι·  Κύριος ὑπάρχεις καὶ Θεός μου.

<span color=red>Συναξάριον</span>
Τῇ αὐτῇ ἡμέρᾳ, Κυριακῇ δευτέρᾳ ἀπὸ  τοῦ Πάσχα, τὰ ἐγκαίνια ἑορτάζομεν τῆς Χριστοῦ Ἀναστάσεως, καὶ τὴν τοῦ ἁγίου  Ἀποστόλου Θωμᾶ ψηλάφησιν.
<span color=red>Στίχοι</span>
Εἰ νηδύος κλείς, ἢ τάφου μὴ  κωλύει,
Σὴν Σῶτερ ὁρμὴν κλεὶς θυρῶν πῶς  κωλύσει;

Ταῖς τοῦ σοῦ Ἀποστόλου Θωμᾶ  πρεσβείαις, Χριστὲ ὁ Θεὸς ἡμῶν, ἐλέησον ἡμᾶς. Ἀμήν.

<span color=red>ᾨδὴ ζ' Ὁ Εἱρμὸς</span>
«Εἰκόνι λατρεύειν, μουσικῆς  συμφωνίας, συγκαλουμένης λαούς, ἐκ τῶν ᾠδῶν Σιὼν ᾄδοντες, πατρικῶς οἱ Παῖδες  Δαυΐδ, τυράννου ἔλυσαν, τὸ παλίμφημον δόγμα, καὶ τὴν φλόγα εἰς δρόσον μετέβαλον,  ὕμνον ἀναμέλποντες, ὁ ὑπερυψούμενος τῶν Πατέρων καὶ ἡμῶν, Θεὸς εὐλογητὸς εἶ».

Ὡς πρώτη ὑπάρχει, ἡμερῶν καὶ  κυρία, ἡ λαμπροφόρος αὕτη, ἐν ᾗ ἀγάλλεσθαι ἄξιον, τὸν καινὸν καὶ θεῖον λαόν· ἐν  τρόμῳ φέρει γάρ, καὶ αἰῶνος τὸν τύπον, ὡς ὀγδοὰς τελοῦσα τοῦ μέλλοντος, ὁ  ὑπερυψούμενος τῶν Πατέρων καὶ ἡμῶν, Θεὸς εὐλογητὸς εἶ.

Ὁ μόνος τολμήσας, τῇ ἀπίστῳ τε  πίστει, εὐεργετήσας ἡμᾶς, Θωμᾶς ὁ Δίδυμος, λύει μὲν τὴν ζοφώδη ἄγνοιαν τοῖς πᾶσι  πέρασι, τῇ πιστῇ ἀπιστίᾳ, ἑαυτῷ δὲ τόν στέφανον πλέκει σαφῶς, λέγων· Σὺ εἶ  Κύριος, ὁ ὑπερυψούμενος τῶν Πατέρων καὶ ἡμῶν, Θεὸς εὐλογητὸς εἶ.

Οὐ μάτην διστάσας, ὁ Θωμᾶς τῇ  Ἐγέρσει σου, οὐ κατέθετο, ἀλλ' ἀναμφίλεκτον ἔσπευδεν, ἀποδεῖξαι ταύτην, Χριστὲ  τοῖς πᾶσιν ἔθνεσιν· ὅθεν δι' ἀπιστίας πιστωσάμενος πάντας, ἐδίδαξε λέγειν· Σὺ εἶ  Κύριος, ὁ ὑπερυψούμενος, τῶν Πατέρων καὶ ἡμῶν, Θεὸς εὐλογητὸς εἶ.

Ἐμφόβως τὴν χεῖρα, ὁ Θωμᾶς τῇ  πλευρᾷ σου, τῇ ζωηφόρῳ Χριστέ, ἐνθεὶς ὑπότρομος ᾔσθετο, ἐνεργείας Σῶτερ διπλῆς  τῶν δύο φύσεων, τῶν ἐν σοὶ ἡνωμένων ἀσυγχύτως, καὶ πίστει ἐκραύγαζε, λέγων· Σὺ  εἶ Κύριος, ὁ ὑπερυψούμενος, τῶν Πατέρων καὶ ἡμῶν, Θεὸς εὐλογητὸς εἶ.
<span color=red>Καταβασία</span>
«Ὁ Παῖδας ἐκ καμίνου ῥυσάμενος,  γενόμενος ἄνθρωπος, πάσχει ὡς θνητός, καὶ διὰ πάθους τὸ θνητόν, ἀφθαρσίας ἐνδύει  εὐπρέπειαν, ὁ μόνος εὐλογητὸς τῶν Πατέρων, Θεὸς καὶ ὑπερένδοξος».

<span color=red>ᾨδὴ η' Ὁ Εἱρμὸς</span>
«Τὸν ἐν φλογὶ πυρός, καιομένης  καμίνου διαφυλάξαντα Παῖδας, καὶ ἐν μορφῇ Ἀγγέλου συγκαταβάντα τούτοις, ὑμνεῖτε  Κύριον, καὶ ὑπερυψοῦτε, εἰς πάντας τοὺς αἰῶνας».

Ἐπιποθήσας σου, τὴν χαρμόσυνον  θέαν, τὸ πρὶν ἠπίστει ὁ Θωμᾶς, ἀξιωθεὶς δὲ ταύτης, Θεὸν καὶ Κύριόν σε ἐκάλει  Δέσποτα, ὃν ὑπερυψοῦμεν εἰς πάντας τοὺς αἰῶνας,

Τὸν ἀνασχόμενον τῆς Θωμᾶ ἀπιστίας,  καὶ ὑποδείξαντα πλευράν, καὶ τῇ αὐτοῦ παλάμῃ ἀκριβολογηθέντα, ὑμνεῖτε Κύριον,  καὶ ὑπερυψοῦτε αὐτὸν εἰς τοὺς αἰῶνας.

Σοῦ τὸ περίεργον, θησαυρὸν ἡμῖν  ἀνέῳξε Θωμᾶ· θεολογήσας γλώσσῃ γὰρ θεοφορουμένῃ· Ὑμνεῖτε, ἔλεγες, καὶ ὑπερυψοῦτε  Χριστὸν εἰς τοὺς αἰῶνας.

Αἰνοῦμεν, εὐλογοῦμεν καὶ  προσκυνοῦμεν τὸν Κύριον.
<span color=red>Καταβασία</span>
«Αὕτη ἡ κλητὴ καὶ ἁγία ἡμέρα, ἡ  μία τῶν Σαββάτων, ἡ βασιλὶς καὶ κυρία, ἑορτῶν ἑορτή, καὶ πανήγυρις ἐστὶ  πανηγύρεων, ἐν ᾗ εὐλογοῦμεν, Χριστὸν εἰς τοὺς αἰῶνας».


<span color=red>ᾨδὴ θ' Ὁ Εἱρμὸς</span>
«Σὲ τὴν φαεινὴν λαμπάδα, καὶ  Μητέρα Θεοῦ, τὴν ἀρίζηλον δόξαν καὶ ἀνωτέραν πάντων τῶν ποιημάτων ἐν ὕμνοις  μεγαλύνομεν».

Σοῦ τὴν φαεινὴν ἡμέραν, καὶ  ὑπέρλαμπρον Χριστὲ τὴν ὁλόφωτον χάριν, ἐν ᾗ ὡραῖος κάλλει τοῖς Μαθηταῖς σου,  ἐπέστης μεγαλύνομεν.

Σὲ τὸν χοϊκῇ παλάμῃ, ψηλαφώμενον  πλευράν, καὶ μὴ φλέξαντα ταύτην, πυρὶ τῷ τῆς ἀΰλου θείας οὐσίας, ἐν ὕμνοις  μεγαλύνομεν.

Σὲ τὸν ὡς Θεὸν ἐκ τάφου, ἀναστάντα  Χριστόν, οὐ βλεφάροις ἰδόντες, ἀλλὰ καρδίας πόθῳ πεπιστευκότες, ἐν ὕμνοις  μεγαλύνομεν.
<span color=red>Καταβασία</span>
«Φωτίζου, φωτίζου ἡ νέα  Ἱερουσαλήμ· ἡ γὰρ δόξα Κυρίου ἐπὶ σὲ ἀνέτειλε. Χόρευε νῦν καὶ ἀγάλλου, Σιών, σὺ  δέ, ἁγνή, τέρπου, Θεοτόκε, ἐν τῇ ἐγέρσει τοῦ τόκου σου».

<span color=red>Τό, Ἅγιος Κύριος ὁ  Θεὸς ἡμῶν... ἐκ γ'.</span>
<span color=red> </span>
<span color=red>Ἐξαποστειλάρια Ἦχος  γ'</span>
<span color=red>Ὁ οὐρανὸν τοῖς ἄστροις</span>
Ἐμῶν μελῶν χειρί σου, ἐξερευνήσας  τὰς πληγάς, μή μοι Θωμᾶ ἀπιστήσῃς, τραυματισθέντι διὰ σέ, σὺν Μαθηταῖς  ὁμοφρόνει, καὶ ζῶντα κήρυττε Θεόν. (Δίς)

Σήμερον ἔαρ μυρίζει, καὶ καινὴ  κτίσις χορεύει, σήμερον αἴρονται κλεῖθρα, θυρῶν καὶ τῆς ἀπιστίας, Θωμᾶ τοῦ φίλου  βοῶντος·  ὁ Κύριος καὶ Θεός μου. (Ἅπαξ)

<span color=red>Εἰς τοὺς Α ἲ ν ο υ ς</span>
<span color=red> </span>
<span color=red>Ἱστῶμεν Στίχους δ' καὶ  ψάλλομεν Στιχηρὰ Προσόμοια γ' δευτεροῦντες τὸ α' </span>
<span color=red>Ἦχος α'</span>
<span color=red>Πανεύφημοι Μάρτυρες</span>
Μετὰ τὴν ἐκ τάφου σου φρικτήν,  Ζωοδότα Ἔγερσιν, ὥσπερ σφραγῖδας οὐκ ἔλυσας, Χριστὲ τοῦ μνήματος οὕτω  κεκλεισμένων, θυρῶν εἰσελήλυθας, πρὸς τοὺς πανευκλεεῖς Ἄποστόλους σου, χαροποιῶν  αὐτούς, καὶ εὐθές σου παρεχόμενος, τούτοις Πνεῦμα, δι' ἄμετρον ἔλεος. (Δίς)

Θωμᾶς ὁ καὶ Δίδυμος οὐκ ἦν,  ἐνδημῶν ἡνίκα σύ, τοῖς Μαθηταῖς ὤφθης Κύριε· ὅθεν ἠπίστησε, τῇ σῇ Ἀναστάσει, καὶ  τοῖς κατιδοῦσί σε, ἐβόα· Εἰ μὴ βάλω τὸν δάκτυλον, εἰς τὴν πλευρὰν αὐτοῦ, καὶ τῶν  ἥλων τὰ τυλώματα, οὐ πιστεύω, ὅτι ἐξεγήγερται.

Ὡς θέλεις ψηλάφησον Χριστὸς τῷ  Θωμᾷ ἐβόησε·  βάλε τὴν χεῖρα καὶ γνῶθί με ὀστέα ἔχοντα, καὶ γεῶδες σῶμα, καὶ μὴ γίνου ἄπιστος,  ἐπίσης δὲ τοῖς ἄλλοις πιστώθητι, ὁ δὲ ἐβόησεν· ὁ Θεός μου καὶ ὁ Κύριος, σὺ  ὑπάρχεις, δόξα τῇ Ἐγέρσει σου.
<span color=red>Δοξα... Καὶ νῦν...  Ἦχος πλ. β'</span>
Μεθ' ἡμέρας ὀκτὼ τῆς Ἐγέρσεώς σου  Ἰησοῦ βασιλεῦ, μονογενὲς Λόγε τοῦ Πατρός, ὤφθης τοῖς Μαθηταῖς σου, κεκλεισμένων  τῶν θυρῶν, τὴν εἰρήνην σου παρεχόμενος, καὶ τῷ ἀπιστοῦντι Μαθητῇ τοὺς τύπους  ἔδειξας. Δεῦρο ψηλάφησον τὰς χεῖρας, καὶ τοὺς πόδας, καὶ τὴν ἀκήρατόν μου  πλευράν, ὁ δὲ πεισθεὶς ἐβόα σοι· ὁ Κύριός μου καὶ ὁ Θεός μου, δόξα σοι.

<span color=red>Δοξολογία μεγάλη, καὶ  Ἀπόλυσις</span>
<span color=red> </span>
<span color=red>Ἀπὸ δὲ τῆς σήμερον  ἄρχονται πάλιν αἱ Λιταὶ ἐν τῷ Νάρθηκι, ὡσαύτως καὶ αἱ Κατηχήσεις τοῦ ὁσίου  Πατρὸς ἡμῶν Θεοδώρου τοῦ Στουδίτου, ἐν ᾗ ψάλλομεν τὸ Ἑωθινόν Ἰδιόμελον τοῦ ἤχου. </span>
<span color=red>Ἦχος α'</span>
Εἰς τὸ ὄρος τοῖς μαθηταῖς  ἐπειγομένοις, διὰ τὴν χαμόθεν ἔπαρσιν ἐπέστη ὁ Κύριος, καὶ προσκυνήσαντες αὐτόν,  καὶ τὴν δοθεῖσαν ἐξουσίαν, πανταχοῦ διδαχθέντες, εἰς τὴν ὑπ' οὐρανὸν  ἐξαπεστέλλοντο, κηρῦξαι τὴν ἐκ νεκρῶν Ἀνάστασιν, καὶ τὴν εἰς οὐρανοὺς  ἀποκατάστασιν, οἷς καὶ συνδιαιωνίζειν ὁ ἀψευδὴς ἐπηγγείλατο, Χριστός ὁ Θεός, καὶ  Σωτὴρ τῶν ψυχῶν ἡμῶν.

<span color=red>ΕΙΣ ΤΗΝ ΛΕΙΤΟΥΡΓΙΑΝ</span>
<span color=red> </span>
<span color=red>Τὰ Τυπικά, καὶ ἐν τοῖς  Μακαρισμοῖς, ψάλλομεν, ἐκ τοῦ Κανόνος τῆς Ἑορτῆς ᾨδὴν γ' καὶ ς'.</span>
<span color=red> </span>
<span color=red>Ἀπολυτίκιον Ἦχος  βαρὺς</span>
Ἐσφραγισμένου τοῦ μνήματος ἡ ζωὴ  ἐκ τάφου ἀνέτειλας Χριστὲ ὁ Θεός, καὶ τῶν θυρῶν κεκλεισμένων, τοῖς Μαθηταῖς  ἐπέστης ἡ πάντων ἀνάστασις, πνεῦμα εὐθὲς δι' αὐτῶν ἐγκαινίζων ἡμῖν, κατὰ τὸ μέγα  σου ἔλεος.

<span color=red>Κοντάκιον Ἦχος πλ. δ'</span>
Τῇ φιλοπράγμονι δεξιᾷ, τὴν  ζωοπάροχόν σου πλευράν, ὁ Θωμᾶς ἐξηρεύνησε Χριστὲ ὁ Θεός· συγκεκλεισμένων γὰρ  τῶν θυρῶν ὡς εἰσῆλθες, σὺν τοῖς λοιποῖς Ἀποστόλοις ἐβόα σοι· Κύριος ὑπάρχεις καὶ  Θεός μου.

<span color=red>Τὸ Τρισάγιον</span>
<span color=red> </span>
<span color=red>Προκείμενον τοῦ  Ἀποστόλου Ἦχος γ'</span>
Μέγας ὁ Κύριος ἡμῶν, καὶ μεγάλη ἡ  ἰσχὺς αὐτοῦ.
<span color=red>Στίχ.  Αἰνεῖτε τὸν Κύριον, ὅτι ἀγαθός.</span>
Πράξεων τῶν Ἀποστόλων.

Ἐν  ταῖς ἡμέραις ἐκείναις, διὰ τῶν χειρῶν τῶν Ἀποστόλων...

<span color=red>Ἀλληλούϊα Ἦχος πλ. δ'</span>
Δεῦτε ἀγαλλιασώμεθα τῷ Κυρίῳ.
<span color=red>Στίχ.  Ὅτι Θεὸς μέγας Κύριος.</span>

<span color=red>Εὐαγγέλιον κατὰ  Ἰωάννην. Ἑωθινὸν θ'</span>
Οὔσης ὀψίας τῇ ἡμέρᾳ ἐκείνῃ...

<span color=red>Κοινωνικὸν</span>
Ἐπαίνει Ἱερουσαλὴμ τὸν Κύριον,  αἴνει τὸν Θεόν σου Σιών. Ἀλληλούϊα.


</document>