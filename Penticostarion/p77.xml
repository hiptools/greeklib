<?xml version="1.0" encoding="UTF-8"?>
<document book="triod" part="" name="p77" title="Τῼ ΣΑΒΒΑΤῼ ΤΗΣ Ζ'  ΕΒΔΟΜΑΔΟΣ">
ΣΑΒΒΑΤῼ
<span color=red>Τῼ ΣΑΒΒΑΤῼ ΤΗΣ Ζ'  ΕΒΔΟΜΑΔΟΣ</span>
<span color=red>ΗΤΟΙ</span>
<span color=red>Τῼ ΠΡΟ ΤΗΣ ΠΕΝΤΗΚΟΣΤΗΣ</span>
<span color=red> </span>
<span color=red>Τῌ ΠΑΡΑΣΚΕΥῌ ΕΣΠΕΡΑΣ</span>
<span color=red> </span>
<span color=red>Στιχηρὰ Μαρτυρικὰ τῆς  Ὀκτωήχου γ'</span>
<span color=red>Ἦχος πλ. β'</span>
Οἱ Μάρτυρές σου Κύριε, οὐκ  ἠρνήσαντό σε, οὐκ ἀπέστησαν ἀπὸ τῶν ἐντολῶν σου, ταῖς αὐτῶν πρεσβείαις ἐλέησον  ἡμᾶς.

Οἱ μαρτυρήσαντες διὰ σὲ Χριστέ,  πολλὰς βασάνους ὑπέμειναν, πρεσβείαις Κύριε, καὶ εὐχαῖς αὐτῶν, πάντας ἡμᾶς  διαφύλαξον.

Οἱ ἀθλοφόροι Μάρτυρες, καὶ  οὐρανοπολῖται, ἐπὶ γῆς ἀθλήσαντες, πολλὰς βασάνους ὑπέμειναν, καὶ τέλειον  ἀπέλαβον τὸν στέφανον ἐν οὐρανοῖς, ἵνα πρεσβεύωσιν, ὑπὲρ τῶν ψυχῶν ἡμῶν.
Καὶ τῶν Κεκοιμημένων  γ'
<span color=red>Ἦχος πλ. δ' Ὁ ἐν Ἐδὲμ  Παράδεισος</span>
Τῶν ἀπ' αἰῶνος σήμερον νεκρῶν,  ἁπάντων κατ' ὄνομα, μετὰ πίστεως ζησάντων εὐσεβῶς, μνήμην τελοῦντες οἱ πιστοί,  τὸν Σωτῆρα καὶ Κύριον, ἀνυμνήσωμεν, αἰτοῦντες ἐκτενῶς, τούτους ἐν ὥρᾳ τῆς  κρίσεως, ἀπολογίαν ἀγαθήν, δοῦναι αὐτῷ τῷ Θεῷ ἡμῶν, τῷ πᾶσαν κρίνοντι τὴν γῆν,  τῆς δεξιᾶς αὐτοῦ παραστάσεως τυχόντας ἐν χαρᾷ, ἐν μερίδι Δικαίων, καὶ ἐν Ἁγίων  κλήρῳ φωτεινῷ, καὶ ἀξίους γενέσθαι, τῆς οὐρανίου βασιλείας αὐτοῦ.

Ὁ τῷ οἰκείῳ αἵματι Σωτήρ, βροτοὺς  ἐκπριάμενος, καὶ θανάτῳ σου θανάτου τοῦ πικροῦ, ἐκλυτρωσάμενος ἡμᾶς, καὶ ζωὴν  τὴν αἰώνιον, παρασχὼν τῇ Ἀναστάσει σου ἡμῖν, πάντας ἀνάπαυσον Κύριε, τοὺς  κοιμηθέντας εὐσεβῶς, ἢ ἐν ἐρήμοις, ἢ πόλεσιν, ἢ ἐν θαλάσσῃ, ἢ ἐν γῇ, ἢ ἐν παντὶ  τόπῳ, βασιλεῖς τε, ἱερεῖς, ἀρχιερεῖς, μοναστάς καὶ μιγάδας, ἐν ἡλικίᾳ πάσῃ  παγγενεῖ, καὶ ἀξίωσον τούτους τῆς οὐρανίου βασιλείας σου.

Τῇ ἐκ νεκρῶν Ἐγέρσει σου Χριστέ,  οὐκέτι ὁ θάνατος, κυριεύει τῶν θανόντων εὐσεβῶς· διὸ αἰτοῦμεν ἐκτενῶς, τοὺς σοὺς  δούλους ἀνάπαυσον, ἐν αὐλαῖς σου, καὶ ἐν κόλποις, Ἀβραάμ, τοὺς ἐξ Ἀδὰμ μέχρι  σήμερον, λατρεύσαντάς σοι καθαρῶς, πατέρας καὶ ἀδελφοὺς ἡμῶν, φίλους ὁμοῦ καὶ  συγγενεῖς, ἅπαντα ἄνθρωπον, τὰ τοῦ βίου λειτουργήσαντα πιστῶς, καὶ πρὸς σὲ  μεταστάντα πολυειδῶς καὶ πολυτροπως ὁ Θεός, καὶ ἀξίωσον τυχεῖν, τῆς οὐρανίου  βασιλείας σου.
<span color=red>Δόξα... Ἦχος πλ. δ'</span>
Θρηνῶ καὶ ὀδύρομαι, ὅταν ἐννοήσω  τὸν θάνατον, καὶ ἴδω ἐν τοῖς τάφοις κειμένην, τὴν κατ' εἰκόνα Θεοῦ, πλασθεῖσαν  ἡμῖν ὡραιότητα, ἄμορφον, ἄδοξον, μὴ ἔχουσαν εἶδος. Ὢ τοῦ θαύματος! τί τὸ περὶ  ἡμᾶς τοῦτο γέγονε μυστήριον, πῶς παρεδόθημεν τῇ φθορᾷ; πῶς συνεζεύχθημεν τῷ  θανάτῳ; ὄντως Θεοῦ προστάξει, ὡς γέγραπται, τοῦ παρέχοντος τοῖς μεταστᾶσι τὴν  ἀνάπαυσιν.
<span color=red>Καὶ νῦν... Θεοτοκίον</span>
<span color=red>Ἦχος πλ. β'</span>
Τίς μὴ μακαρίσει σὲ Παναγία  Παρθένε; τίς μὴ ἀνυμνήσει σου τὸν ἀλόχευτον τόκον; ὁ γὰρ ἀχρόνως ἐκ Πατρὸς  ἐκλάμψας Υἱὸς μονογενής, ὁ αὐτὸς ἐκ σοῦ τῆς ἁγνῆς προῆλθεν, ἀφράστως σαρκωθείς,  φύσει Θεὸς ὑπάρχων, καὶ φύσει γενόμενος ἄνθρωπος δι' ἡμᾶς, οὐκ εἰς δυάδα  προσώπων τεμνόμενος, ἀλλ' ἐν δυάδι φύσεων ἀσυγχύτως γνωριζόμενος. Αὐτὸν ἱκέτευε,  σεμνὴ Παμμακάριστε, ἐλεηθῆναι τὰς ψυχὰς ἡμῶν.

<span color=red>Ἀντὶ δὲ τοῦ  Προκειμένου</span>
<span color=red>ψάλλομεν εἰς Ἤχον πλ.  δ' τό,</span>
Ἀλληλούϊα,, Ἀλληλούϊα, Ἀλληλούϊα
<span color=red>Στίχ.  Μακάριοι, οὓς ἐξελέξω, καὶ  προσελάβου Κύριε.</span>
Ἀλληλούϊα, γ'
<span color=red>Στίχ.  Καὶ τὸ μνημόσυνον αὐτῶν εἰς γενεὰν  καὶ γενεάν.</span>
Ἀλληλούϊα, γ'

<span color=red>Εἰς τὸν Στίχον,  Στιχηρὰ Ἦχος πλ. β'</span>
<span color=red>Μαρτυρικὸν</span>
Ὁ Σταυρός σου Κύριε, τοῖς Μάρτυσι  γέγονεν ὅπλον ἀήττητον· ἔβλεπον γὰρ τὸν προκείμενον θάνατον, καὶ προβλέποντες  τὴν μέλλουσαν ζωήν, τῇ ἐλπίδι τῇ εἰς σὲ ἐνεδυναμοῦντο, αὐτῶν ταῖς παρακλήσεσιν  ἐλέησον ἡμᾶς.
<span color=red>Νεκρώσιμον</span>
<span color=red>Στίχ.  Αἱ ψυχαὶ αὐτῶν ἐν ἀγαθοῖς  αὐλισθήσονται.</span>

Ἐτίμησας εἰκόνι σου, τὸ τῶν χειρῶν  σου Σῶτερ πλαστούργημα, ζωγραφήσας ἐν ὑλικῇ μορφῇ, τῆς νοερᾶς οὐσίας τὸ ὁμοίωμα,  ἧς καὶ κοινωνόν με κατέστησας, θέμενος τῶν ἐπὶ γῆς κατάρχειν με τῷ αὐτεξουσίῳ,  Λόγε· διὸ Σῶτερ τοὺς δούλους σου, ἐν χώρᾳ ζώντων, ἐν σκηναῖς Δικαίων ἀνάπαυσον.

<span color=red>Στίχ.  Μακάριοι, οὓς ἐξελέξω καὶ  προσελάβου Κύριε.</span>

Ἵνα μοι τὸ ἀξίωμα τῆς τῶν λοιπῶν  ζωῆς διακρίνηται, κῆπον ἐν τῇ Ἐδέμ, παντοίοις ὡραϊσμένον φυτοῖς ἐφύτευσας,  λύπης καὶ μερίμνης ἐλεύθερον, μέτοχον θείας ζωῆς, ἰσάγγελον ἐπὶ γῆς μικτόν με  τάξας· διὸ Σῶτερ τοὺς δούλους σου, ἐν χώρᾳ ζώντων, ἐν σκηναῖς Δικαίων ἀνάπαυσον.
<span color=red>Δόξα... Ἦχος πλ. β'</span>
Ἀρχή μοι καὶ ὑπόστασις, τὸ  πλαστουργόν σου γέγονε πρόσταγμα· βουληθεὶς γὰρ ἐξ ἀοράτου τε, καὶ ὁρατῆς με  ζῶον συμπῆξαι φύσεως, γῆθέν μου τὸ σῶμα διέπλασας, δέδωκας δέ μοι ψυχήν, τῇ θείᾳ  σου καὶ ζωοποιῷ ἐμπνεύσει· διὸ Σῶτερ τοὺς δούλους σου, ἐν χώρᾳ ζώντων, ἐν  σκηναῖς Δικαίων ἀνάπαυσον.
<span color=red>Καὶ νῦν... Θεοτοκίον</span>
Πρεσβείαις τῆς Τεκούσης σε, Χριστε  καὶ τῶν Μαρτύρων σου, Ἀποστόλων, Προφητῶν, Ἱεραρχῶν, Ὁσίων καὶ Δικαίων, καί  πάντων τῶν Ἁγίων, τοὺς κοιμηθέντας δούλους σου ἀνάπαυσον.

<span color=red>Ἀπολυτίκιον Ἦχος πλ. δ'</span>
Ὁ βάθει σοφίας φιλανθρώπως πάντα  οἰκονομῶν, καὶ τὸ συμφέρον πᾶσιν ἀπονέμων, μόνε Δημιουργέ, ἀνάπαυσον Κύριε τὰς  ψυχὰς τῶν δούλων σου· ἐν σοὶ γὰρ τὴν ἐλπίδα ἀνέθεντο, τῷ ποιητῇ καὶ πλάστῃ καὶ  Θεῷ ἡμῶν.
<span color=red>Θεοτοκίον</span>
Σὲ καὶ τεῖχος καὶ λιμένα ἔχομεν,  καὶ πρέσβιν εὐπρόσδεκτον, πρός, ὃν ἔτεκες Θεόν, Θεοτόκε ἀνύμφευτε, τῶν πιστῶν ἡ  σωτηρία.

<span color=red>ΑΚΟΛΟΥΘΙΑ ΤΗΣ  ΠΑΝΝΥΧΙΔΟΣ</span>
<span color=red> </span>
<span color=red>Νεκρώσιμον Κανόνα, οὗ  ἡ ἀκροστιχὶς</span>
<span color=red> </span>
<span color=red>Ἕκτον προσαυδῶ τοῖς  ἀπελθοῦσιν μέλος</span>
<span color=red>Ποίημα Θεοφάνους</span>
<span color=red>ᾨδὴ α' Ἦχος πλ. β'</span>
<span color=red>Ὡς ἐν ἠπείρῳ πεζεύσας</span>
Ἐν οὐρανίοις θαλάμοις διηνεκῶς, οἱ  γενναῖοι Μάρτυρες, δυσωποῦσί σε Χριστε· οὓς ἐκ γῆς μετέστησας πιστούς, αἰωνίων  ἀγαθῶν τυχεῖν ἀξίωσον.

Κατακοσμήσας τὰ πάντα, ζῶον  μικτόν, μέσον με τὸν ἄνθρωπον, ταπεινότητος ὁμοῦ καὶ μεγέθους ἔπλασας· διό, τὰς  τῶν δούλων σου ψυχάς, Σωτὴρ ἀνάπαυσον.

Τοῦ Παραδείσου πολίτην καὶ  γεωργόν, κατ' ἀρχάς με ἔταξας, παραβάντα δὲ τὴν σήν, ἐντολὴν ἐξώρισας· διὸ τὰς  τῶν δούλων σου ψυχὰς Σῶτερ ἀνάπαυσον.
<span color=red>Θεοτοκίον</span>
Ὁ ἐκ πλευρᾶς διαπλάσας Εὔαν τὸ  πρίν, τὴν ἡμῶν προμήτορα, ἐξ ἀχράντου σου γαστρὸς σάρκα περιβάλλεται, δι' ἧς,  τοῦ θανάτου τὴν ἰσχὺν Ἁγνὴ διέλυσεν.

<span color=red>ᾨδὴ γ' Οὐκ  ἔστιν ἅγιος</span>
Νομίμως ἤθλησαν οἱ σοί, Μάρτυρες  Ζωοδότα, καὶ στεφάνῳ τῆς νίκης κοσμηθέντες παρὰ σοῦ, τοῖς μεταστᾶσι πιστοῖς,  αἰωνίαν λύτρωσιν βραβεύουσι.

Παιδεύσας πρότερον πολλοῖς, τέρασι  καὶ σημείοις, ἐμὲ τὸν πλανηθέντα, ἐπ΄ ἐσχάτων σεαυτὸν κενώσας ὡς συμπαθὴς καὶ  ζητήσας εὗρες καὶ διέσωσας.

Ῥεόντων ἄστατον φθοράν, τοὺς πρὸς  σὲ διαβάντας, ἐν σκηναῖς αἰωνίοις, κατοικεῖν χαρμονικῶς, ἀξίωσον ἀγαθέ,  δικαιώσας πίστει τε καὶ χάριτι.
<span color=red>Θεοτοκίον</span>
Οὐκ ἔστιν ἄμεμπτος ὡς σύ, πάναγνε  Θεομῆτορ· μόνη γὰρ ἐξ αἰῶνος, τὸν Θεὸν τὸν ἀληθῆ, συνέλαβες ἐν γαστρί, τοῦ  θανάτου λύσαντα τὴν δύναμιν.
<span color=red>Ὁ εἱρμὸς</span>
Οὐκ ἔστιν ἅγιος ὡς σύ, Κύριε ὁ  Θεός μου, ὁ ὑψώσας τὸ κέρας, τῶν πιστῶν σου ἀγαθὲ καὶ στερεώσας αὐτούς, ἐν τῇ  πέτρᾳ τῆς ὁμολογίας σου.

<span color=red>Καθίσματα</span>
<span color=red>Ἦχος πλ. β'</span>
Ἀληθῶς ματαιότης τὰ σύμπαντα, ὁ δὲ  βίος σκιὰ καὶ ἐνύπνιον· καὶ γὰρ μάτην ταράττεται πᾶς γηγενής, ὡς εἶπεν ἡ Γραφή,  ὅτε τὸν κόσμον κερδήσωμεν, τότε τῷ τάφῳ οἰκήσωμεν, ὅπου ὁμοῦ βασιλεῖς καὶ  πτωχοί· διὸ Χριστὲ ὁ Θεός, τοὺς μεταστάντας ἀνάπαυσον, ὡς φιλάνθρωπος.
<span color=red>Δόξα... Καὶ νῦν...  Θεοτοκίον</span>
Παναγία Θεοτόκε, τὸν χρόνον τῆς  ζωῆς μου μὴ ἐγκαταλίπῃς με, ἀνθρωπίνη προστασία μὴ καταπιστεύσῃς με· ἀλλ' αὐτὴ  ἀντιλαβοῦ, καὶ ἐλέησόν με.

<span color=red>ᾨδὴ δ'  Χριστός μου δύναμις</span>
Σοφίας μείζονος, δεικνύων  γνώρισμα, καὶ τῆς περὶ τὰ δῶρα πολυτελοῦς, Δέσποτα χρηστότητος, τὰς τῶν Μαρτύρων  χορείας, τοῖς Ἀγγέλοις συνηρίθμησας.

Ἀφράστου δόξης σου, τυχεῖν  ἀξίωσον, τοὺς πρὸς σὲ μεταστάντας, ἔνθα Χριστέ, τῶν εὐφραινομένων ἐστὶν ἡ  κατοικία, καὶ φωνή, καθαρᾶς ἀγαλλιάσεως.

Ὑμνοῦντας πρόσδεξαι, τὸ θεῖον  κράτος σου, οὓς ἐκ γῆς προσελάβου, τέκνα φωτός, τούτους ἐργαζόμενος, τῆς  ἁμαρτίας τὴν ἀχλύν, ἐκκαθαίρων πολυέλεε.
<span color=red>Θεοτοκίον</span>
Δοχεῖον ἄχραντον, ναὸν πανάμωμον,  κιβωτὸν παναγίαν, παρθενικόν, τόπον ἁγιάσματος, σὲ καλλονὴν τοῦ Ἰακώβ, ὁ  Δεσπότης ἐξελέξατο.

<span color=red>ᾨδὴ ε' τῷ  θείῳ φέγγει σου</span>
Ὡς ὁλοκάρπωσις ἱερά, καὶ ὡς ἀπαρχὴ  τῆς ἀνθρωπίνης οἱ Μάρτυρες φύσεως, τῷ δεδοξασμένῳ προσενεχθέντες Θεῷ, ἡμῖν τὴν  σωτηρίαν, ἀεὶ βραβεύουσι.

Τῆς οὐρανίου διαγωγῆς, τῆς  διανομῆς τῶν χαρισμάτων, ἀξίωσον Δέσποτα, τοὺς προκοιμηθέντας πιστοὺς οἰκέτας  σου, παρέχων τῶν πταισμάτων, τὴν ἀπολύτρωσιν.

Ὁ μόνος φύσει ζωοποιός, τὸ τῆς  ἀγαθότητος ὄντως ἀνεξιχνίαστον πέλαγος, τοὺς τελειωθέντας τῆς βασιλείας τῆς σῆς,  ἀξίωσον οἰκτίρμον, μόνε ἀθάνατε.
<span color=red>Θεοτοκίον</span>
Ἰσχὺς καὶ ὕμνησις ὁ ἐκ σοῦ,  Δέσποινα τοῦ κόσμου γεννηθείς, καὶ σωτηρία ἐγένετο τοῖς ἀπολλυμένοις, ἐκ τῶν  τοῦ ᾍδου πυλῶν, ῥυόμενος τοὺς πίστει σε μακαρίζοντας.

<span color=red>ᾨδὴ ς' Τοῦ  βίου τὴν θάλασσαν</span>
Σταυρῷ προσηλούμενος, τῶν Μαρτύρων  τοὺς χορούς, πρὸς σεαυτὸν συνήγαγες, μιμουμένους τὸ πάθος σου Ἀγαθέ· διό σου  δεόμεθα, τοὺς πρὸς σὲ μεταστάντας διανάπαυσον.

Ἀφράστῳ τῇ δόξῃ σου, ὅταν ἔλθης  φοβερός, κρῖναι τὸν κόσμον ἅπαντα, ἐν νεφέλαις εὐδόκησον λυτρωτά, φαιδρῶς  ὑπαντῆσαί σοι, οὓς ἐκ γῆς προσελάβου πιστοὺς δούλους σου.

Πηγὴ ζωῆς πέφυκας, ἐν ἀνδρείᾳ  θεϊκῇ, πεπεδημένους Δέσποτα, ὁ ἐξάγων, τοὺς δούλους σου τοὺς πρὸς σὲ πιστῶς  ἐκδημήσαντας, ἐν τρυφῇ Παραδείσου κατασκήνωσον.
<span color=red>Θεοτοκίον</span>
Εἰς γῆν ἀπεστράφημεν, παραβάντες  τοῦ Θεοῦ, τὴν ἐντολὴν τὴν ἔνθεον· διὰ σοῦ δὲ Παρθένε πρὸς οὐρανόν, ἐκ γῆς  ἀνυψώθημεν, τὴν φθορὰν τοῦ θανάτου ἐκτινάξαντες.
<span color=red>Ὁ εἱρμὸς</span>
Τοῦ βίου τὴν θάλασσαν, ὑψουμένην  καθορῶν, τῶν πειρασμῶν τῷ κλύδωνι, τῷ εὐδίῳ λιμένι σου προσδραμὼν βοῶ σοι·  Ἀνάγαγε, ἐκ φθορᾶς τὴν ζωήν μου Πολυέλεε.

<span color=red>Κοντάκιον Ἦχος πλ. δ'</span>
Μετὰ τῶν Ἁγίων ἀνάπαυσον, Χριστέ,  τὰς ψυχὰς τῶν δούλων σου, ἔνθα οὐκ ἔστι πόνος, οὐ λύπη, οὐ στεναγμός, ἀλλὰ ζωὴ  ἀτελεύτητος.
<span color=red>Ὁ Οἶκος</span>
Αὐτὸς μόνος ὑπάρχεις ἀθάνατος ὁ  ποιήσας καὶ πλάσας τὸν ἄνθρωπον· οἱ βροτοὶ οὖν ἐκ γῆς διεπλάσθημεν, καὶ εἰς γῆν  τὴν αὐτὴν πορευσόμεθα, καθὼς ἐκέλευσας ὁ πλάσας με καὶ εἰπών μοι· Ὅτι γῆ εἶ, καὶ  εἰς γῆν ἀπελεύσῃ, ὅπου πάντες βροτοὶ πορευσόμεθα, ἐπιτάφιον θρῆνον ποιοῦντες  ᾠδήν, τό, Ἀλληλούϊα.
<span color=red> </span>
<span color=red>ᾨδὴ ζ' Δροσοβόλον μὲν  τὴν κάμινον</span>
Λυτρωθέντες τῷ σῷ αἵματι οἱ  Μάρτυρες, τῆς πρώτης παραβάσεως, ῥαντισθέντες δὲ τῷ ἰδίῳ αἵματι, τὴν σὴν σαφῶς  εἰκονίζουσι σφαγήν· Εὐλογητὸς εἶ ὁ Θεός, ὁ τῶν Πατέρων ἡμῶν.

Θρασυνόμενον τὸν θάνατον  ἐνέκρωσας, Λόγε ζωαρχικώτατε· τοὺς ἐν πίστει δὲ κοιμηθέντας, πρόσδεξαι τανῦν,  ὑμνοῦντας καὶ λέγοντας Χριστέ· Εὐλογητὸς εἶ ὁ Θεός, ὁ τῶν Πατέρων ἡμῶν.

Ὁ ψυχώσας με τὸν ἄνθρωπον  φυσήματι, θείῳ θεαρχικώτατε, τοὺς μεταστάντας βασιλείας Δέσποτα τῆς σῆς, ἀξίωσον  ψάλλειν σοι Σωτήρ· Εὐλογητὸς εἶ ὁ Θεός, ὁ τῶν Πατέρων ἡμῶν.
<span color=red>Θεοτοκίον</span>
Ὑπερτέρα πάσης κτίσεως πανάμωμε,  γέγονας, συλλαβοῦσα Θεόν, τὸν συντρίψαντα τοῦ θανάτου πύλας, καὶ μοχλοὺς  συνθλάσαντα· ὅθεν σε Ἁγνή, ὑμνολογοῦμεν οἱ πιστοί, ὡς Θεομήτορα.

<span color=red>ᾨδὴ η' Ἐκ φλογὸς  τοῖς Ὁσίοις</span>
Σταθερῶς τοὺς ἀγῶνας ἐπιδειξάμενοι  τῷ τῆς νίκης στεφάνῳ κατεκοσμήθητε, Μάρτυρες Χριστοῦ ἀθλοφόροι, κραυγάζοντες· Σὲ  ὑπερυψοῦμεν, Χριστὲ εἰς τοὺς αἰῶνας.

Ἱερῶς τοὺς τὸν βίον ἀπολιπόντας  πιστούς, καὶ πρὸς σὲ τὸν Δεσπότην μεταχωρήσαντας, δέξαι προσηνῶς, ἀναπαύων ὡς  εὔσπλαγχνος, σὲ ὑπερυψοῦντας, Χριστὲ εἰς τούς αἰῶνας.

Νῦν ἐν γῇ τῶν πραέων πάντας  αὐλίζεσθαι, τοὺς προκεκοιμημένους Σῶτερ, εὐδόκησον, πίστει τῇ εἰς σὲ δικαιώσας  καὶ χάριτι, σὲ ὑπερυψοῦντας, εἰς πάντας τούς αἰῶνας.
<span color=red>Θεοτοκίον</span>
Μακαρίζομεν πάντες σε  παμμακάριστε, τὴν τὸν Λόγον τὸν ὄντως ὄντα μακάριον, σάρκα δι' ἡμᾶς γεγονότα  γεννήσασαν, ὃν ὑπερυψοῦμεν, εἰς πάντας τοὺς αἰῶνας.
<span color=red>Ὁ εἱρμὸς</span>
Ἐκ φλογὸς τοῖς Ὁσίοις δρόσον  ἐπήγασας, καὶ δικαίου θυσίαν ὕδατι ἔφλεξας· ἅπαντα γὰρ δρᾷς, Χριστέ, μόνῳ τῷ  βούλεσθαι· σὲ ὑπερυψοῦμεν, εἰς πάντας τοὺς αἰῶνας.
<span color=red> </span>
<span color=red>ᾨδὴ θ' Θεὸν ἀνθρώποις  ἰδεῖν</span>
Ἐλπὶς Μαρτύρων χοροὺς ἐνεύρωσε καὶ  πρὸς τὴν σὴν ἀγάπην διαπύρως ἑπτέρωσε, τῶν μελλόντων τούτοις προτυπώσασα, τὴν μὴ  σαλευομένην ὄντως ἀνάπαυσιν, ἧς τούς μεταστάντας ἀγαθὲ τυχεῖν ἀξίωσον.

Λαμπρᾶς καὶ θείας τυχεῖν  ἐλλάμψεως, τῆς σῆς Χριστὲ τοὺς πίστει μεταστάντας εὐδόκησον, τὴν ἐν κόλποις  Ἀβραὰμ ἀνάπαυσιν, μόνος ὡς ἐλεήμων, τούτοις δωρούμενος, καὶ τῆς αἰωνίου ἀξιῶν  μακαριότητος.

Ὁ ὢν τῇ φύσει χρηστὸς καὶ  εὔσπλαγχνος, καὶ θελητὴς ἐλέους εὐσπλαγχνίας ἡ ἄβυσσος, οὓς ἐκ τόπου τούτου τῆς  κακώσεως, καὶ σκιᾶς τοῦ θανάτου Σῶτερ μετέστησας, ἔνθα καταλάμπει σου τὸ φῶς,  τούτους κατάταξον.
<span color=red>Θεοτοκίον</span>
Σκηνὴν ἁγίαν Ἁγνὴ γινώσκομεν, καὶ  κιβωτὸν καὶ πλάκα σε τοῦ νόμου τῆς χάριτος· διὰ σοῦ γὰρ ἄφεσις δεδώρηται, τοῖς δεδικαιωμένοις διὰ τοῦ αἵματος, τοῦ σωματωθέντος ἐκ τῆς σῆς γαστρὸς πανάμωμε.
<span color=red>Ὁ εἱρμὸς</span>
Θεὸν ἀνθρώποις ἰδεῖν ἀδύνατον, ὃν  οὐ τολμᾷ Ἀγγέλων ἀτενίσαι τὰ τάγματα· διὰ σοῦ δὲ Πάναγνε, ὡράθη βροτοῖς, Λόγος  σεσαρκωμένος, ὃν μεγαλύνοντες, σὺν ταῖς οὐρανίαις στρατιαῖς σε μακαρίζομεν.

<span color=red>Τῼ ΣΑΒΒΑΤῼ ΕΙΣ ΤΟΝ ΟΡΘΡΟΝ</span>

Μετὰ τὸν Ἑξάψαλμον, ψάλλομεν εἰς  Ἤχον πλ. δ' τό, Ἀλληλούϊα ἐκ γ'
<span color=red>Στίχ.  Μακάριοι, οὓς ἐξελέξω, καὶ  προσελάβου Κύριε.</span>
<span color=red>Στίχ.  Καὶ τὸ μνημόσυνον αὐτῶν εἰς γενεὰν  καὶ γενεάν.</span>

<span color=red>Ἀπολυτίκιον Ἦχος πλ. δ'</span>
Ὁ βάθει σοφίας φιλανθρώπως πάντα  οἰκονομῶν, καὶ τὸ συμφέρον πᾶσιν ἀπονέμων, μόνε Δημιουργέ, ἀνάπαυσον Κύριε τὰς  ψυχὰς τῶν δούλων σου· ἐν σοὶ γὰρ τὴν ἐλπίδα ἀνέθεντο, τῷ ποιητῇ καὶ πλάστῃ καὶ  Θεῷ ἡμῶν.
<span color=red>Δόξα... Καὶ νῦν...  Θεοτοκίον</span>
Σὲ καὶ τεῖχος καὶ λιμένα ἔχομεν,  καὶ πρέσβιν εὐπρόσδεκτον, πρός, ὃν ἔτεκες Θεόν, Θεοτόκε ἀνύμφευτε, τῶν πιστῶν ἡ  σωτηρία.

<span color=red>Εἰς τὴν α' Στιχολογίαν </span>
<span color=red>Καθίσματα Μαρτυρικὰ</span>
<span color=red>Ἦχος πλ. β' Ἀγγελικαὶ  δυνάμεις</span>
Ἀθλητικαὶ ἐνστάσεις ἐπὶ τῷ  σκάμματι, τυραννικαὶ αἰκίσεις ἐπὶ τοὺς Μάρτυρας· καὶ ἵσταντο χοροὶ τῶν Ἀσωμάτων,  βραβεῖα κατέχοντες τῆς νίκης· ἐξέστησαν τυράννους καὶ βασιλεῖς οἱ σοφοὶ,  καθεῖλον τὸν Βελίαρ ὁμολογίᾳ Χριστοῦ. Ὁ ἐνισχύσας αὐτοὺς Κύριε δόξα σοι.

<span color=red>Στίχ.  Θαυμαστὸς ὁ Θεὸς ἐν τοῖς Ἁγίοις  αὐτοῦ.</span>

Ἀθλητικὸν ἀγῶνα ὑπομείναντες οἱ  Ἅγιοι, καὶ βραβεῖα τῆς νίκης παρὰ σοῦ κομισάμενοι, κατήργησαν τὰς ἐπινοίας τῶν  παρανόμων, ἐδέξαντο στεφάνους τῆς ἀφθαρσίας· δι' αὐτῶν ὁ Θεὸς σῶσον τὰς ψυχὰς  ἡμῶν.

<span color=red>Στίχ.  Τοῖς Ἁγίοις τοῖς ἐν τῇ γῇ αὐτοῦ  ἐθαυμάστωσεν ὁ Κύριος.</span>

Τῶν Ἁγίων σου ἡ μνήμη Κύριε,  ἀνεδείχθη ὡς Παράδεισος ὁ ἐν Ἐδέμ· ἐν αὐτῇ γὰρ ἀγάλλεται πᾶσα ἡ κτίσις, καὶ  παράσχου ἡμῖν, τῇ αὐτῶν παρακλήσει, εἰρήνην καὶ τὸ μέγα ἔλεος.
<span color=red>Δόξα... Νεκρώσιμον</span>
Ἐν ταῖς σκηναῖς τῶν ἐκλεκτῶν, καὶ  ἐν χώρᾳ τῶν ζώντων, οὓς προσελάβου Ἰησοῦ, εὐσεβῶς κοιμηθέντας κατάταξον, ὡς  εὐδιάλλακτος Θεός, καὶ ἔμπλησον τοῦ ἀνεσπέρου σου φωτός, καὶ τῆς ἐπουρανίου σου  χαρᾶς ἀξίωσον.
<span color=red>Καὶ νῦν... Θεοτοκίον</span>
Ὁ τὴν εὐλογημένην καλέσας σου  Μητερα, ἦλθες ἐπὶ τὸ πάθος ἑκουσίᾳ βουλῇ, λάμψας ἐν τῷ Σταυρῷ ἀναζητῆσαι θέλων  τὸν Ἀδάμ, λέγων τοῖς Ἀγγέλοις· Συγχάρητέ μοι, ὅτι εὑρέθη ἡ ἀπολομένη δραχμή, ὁ  πάντα σαφῶς οἰκονομήσας Θεός, δόξα σοι.

<span color=red>ΕΥΛΟΓΗΤΑΡΙΑ</span>
<span color=red>Ἦχος πλ. α'</span>
Εὐλογητὸς εἶ, Κύριε, δίδαξόν με τὰ  δικαιώματά σου.
Τῶν Ἁγίων ὁ χορός, εὗρε πηγὴν τῆς  ζωῆς καὶ θύραν Παραδείσου, εὕρω κἀγώ, τὴν ὁδὸν διὰ τῆς μετανοίας. τὸ ἀπολωλὸς  πρόβατον ἐγώ εἰμι· ἀνακάλεσαί με, Σωτήρ, καὶ σῶσόν με.
Εὐλογητὸς εἶ, Κύριε, δίδαξόν με τὰ  δικαιώματά σου.
Ὁ πάλαι μέν, ἐκ μὴ ὄντων πλάσας  με, καὶ εἰκόνι σου θείᾳ τιμήσας, παραβάσει ἐντολῆς δὲ πάλιν με ἐπιστρέψας εἰς  γῆν ἐξ ἧς ἐλήφθην, εἰς τὸ καθ' ὁμοίωσιν ἐπανάγαγε, τὸ ἀρχαῖον κάλλος  ἀναμορφώσασθαι.
Εὐλογητὸς εἶ, Κύριε, δίδαξόν με τὰ  δικαιώματά σου.
Εἰκών εἰμι, τῆς ἀρρήτου δόξης σου,  εἰ καὶ στίγματα φέρω πταισμάτων, οἰκτείρησον τὸ σὸν πλάσμα, Δέσποτα, καὶ  καθάρισον σῇ εὐσπαγχνίᾳ, καὶ τὴν ποθεινὴν πατρίδα παράσχου μοι, Παραδείσου πάλιν  ποιῶν πολίτην με.
Εὐλογητὸς εἶ, Κύριε, δίδαξόν με τὰ  δικαιώματά σου.
Ἀνάπαυσον, ὁ Θεὸς τοὺς δούλους  σου, καὶ κατάταξον αὐτοὺς ἐν Παραδείσῳ, ὅπου χοροὶ τῶν Ἁγίων, Κύριε, καὶ οἱ  δίκαιοι ἐκλάμψουσιν ὡς φωστῆρες, τοὺς κεκοιμημένους δούλους σου ἀνάπαυσον,  παρορῶν αὐτῶν πάντα τὰ ἐγκλήματα.
<span color=red>Δόξα... Τριαδικὸν</span>
Τὸ τριλαμπὲς τῆς μιᾶς Θεότητος,  εὐσεβῶς ὑμνήσωμεν βοῶντες· Ἅγιος εἶ, ὁ Πατὴρ ὁ ἄναρχος, ὁ συνάναρχος Υἱὸς καὶ  θεῖον Πνεῦμα· φώτισον ἡμᾶς πίστει σοι λατρεύοντας, καὶ τοῦ αἰωνίου πυρὸς  ἐξάρπασον.
<span color=red>Καὶ νῦν...</span>
Χαῖρε σεμνή, ἡ Θεὸν σαρκὶ τεκοῦσα,  εἰς πάντων σωτηρίαν, δι' ἧς γένος τῶν ἀνθρώπων εὕρατο τὴν σωτηρίαν, διὰ σοῦ  εὕροιμεν Παράδεισον, Θεοτόκε, ἁγνὴ εὐλογημένη.
Ἀλληλούϊα, ἀλληλούϊα, ἀλληλούϊα.  Δόξα σοι ὁ Θεός. (3)

<span color=red>Καθίσματα Ἦχος πλ. α'</span>
Ἀνάπαυσον Σωτὴρ ἡμῶν, μετὰ Δικαίων  τοὺς δούλους σου, καὶ τούτους κατασκήνωσον ἐν ταῖς αὐλαῖς σου, καθὼς γέγραπται,  παρορῶν ὡς ἀγαθὸς τὰ πλημμελήματα αὐτῶν, τὰ ἑκούσια καὶ τὰ ἀκούσια, καὶ πάντα τὰ  ἐν ἀγνοίᾳ καὶ γνώσει, φιλάνθρωπε.
<span color=red>Θεοτοκίον</span>
Ὁ ἐκ Παρθένου ἀνατείλας τῷ κόσμῳ  Χριστὲ ὁ Θεός, Υἱοὺς φωτὸς δι' αὐτῆς ἀναδείξας, ἐλέησον ἡμᾶς.

<span color=red>Ψυχαῖς ἀπάσαις αἶνον  ἐξ Ἀρσενίου</span>
<span color=red>ᾨδὴ α' Ἦχος πλ. β'</span>
<span color=red>Ὡς ἐν ἠπείρῳ πεζεύσας</span>
Ψυχῶν πασῶν ὁ Δεσπότης καὶ  ποιητής, καὶ κριτὴς καὶ Κύριος, οὗπερ πάντων τῶν ἐν γῇ, ἐν χειρὶ τὰ πέρατα,  αὐτός, οὓς μετέστησας πιστοὺς ἐν σοὶ ἀνάπαυσον.

Ὑπὲρ παντὸς κοιμηθέντων γένους  βροτῶν, ἡλικίας Δέσποτα, ἀξιώματος ὁμοῦ, καὶ μεγέθους, ἅπαντες θερμῶς,  δυσωποῦμεν, ὅπως σώσῃς οὓς μετέστησας.

Χειρὶ ἀχράντῳ σου Λόγε ὁ ἀπὸ γῆς,  πλαστουργήσας μόνος με, καὶ ψυχώσας ὡς Θεός, ζωηρᾷ ἐμπνεύσει σου, αὐτός, οὓς  ἐντεῦθεν προσελάβου σῶσον εὔσπλαγχνε.
<span color=red>Θεοτοκίον</span>
Ἁγνὴ Παρθένε τοῦ κόσμου καταφυγή,  καὶ στερρὰ ὑπέρμαχε, ἱκεσίαις σου θερμαῖς, ὑπὲρ πάντων πρέσβευε τῶν σέ,  κεκτημένων ἐν ἀνάγκαις τεῖχος ἄρρηκτον.
<span color=red>Καταβασία</span>
«Ὡς ἐν ἠπείρῳ πεζεύσας ὁ Ἰσραήλ,  ἐν ἀβύσσῳ ἴχνεσι, τὸν διώκτην Φαραώ, καθορῶν ποντούμενον, Θεῷ, ἐπινίκιον ᾠδήν,  ἐβόα, ᾄσωμεν».

<span color=red>ᾨδὴ γ' Οὐκ ἔστιν  Ἅγιος</span>
Ἰσχὺϊ δόξης θεϊκῆς, ὁ τῆς γῆς ἐξ  ἐσχάτων, ὡς νεφέλαις ἀνάγων, τῶν πιστῶν πρὸς σὲ ψυχάς, οὓς ἐκ περάτων Χριστέ,  προσελάβου δούλους σου ἀνάπαυσον.

Σὺ μόνος εἶ ὁ καθιστῶν, βασιλεῖς  καὶ δυνάστας, καὶ κριτὰς σὺν τοπάρχαις· ὅθεν πάντων ὡς Θεός, αὐτὸς ἐν κρίσει τῇ  σῇ, ῥῦσαι τούτους Σῶτερ τῆς κολάσεως.

Ἀπάσης γῆς ὁ ποιητής, σὺν  πρεσβύταις παρθένοις, καὶ σὺν νέοις ἐφήβοις, οὓς προσελάβου Χριστέ, τῆς αἰωνίου  χαρᾶς, καὶ τρυφῆς σου τούτους καταξίωσον.
<span color=red>Θεοτοκίον</span>
Ἐλπὶς τοῦ κόσμου κραταιά, Δέσποινα  Θεοτόκε, μὴ ἀπώσῃ τοὺς πόθῳ, σοὶ προστρέχοντας ἀεί, ἀλλ' ἱκεσίαις ταῖς σαῖς,  πάσης ῥῦσαι ζάλης τοὺς τιμῶντάς σε.
<span color=red>Καταβασία</span>
«Οὐκ ἔστιν ἅγιος ὡς σύ, Κύριε ὁ  Θεός μου, ὁ ὑψώσας τὸ κέρας, τῶν πιστῶν σου ἀγαθέ, καὶ στερεώσας αὐτούς, ἐν τῇ  πέτρᾳ τῆς ὁμολογίας σου».

<span color=red>Καθίσματα Ἦχος πλ. δ'</span>
<span color=red>Τὴν Σοφίαν καὶ Λόγον</span>
Ὁ τὰ πάντα ποιήσας νεύματι σῷ,  τοὺς ἐν πίστει θανέντας Χριστιανούς, πατέρας προπάτορας, πάππους δὲ καὶ  προπάππους τε, ἀδελφοὺς καὶ φίλους, πλουσίους καὶ πένητας, βασιλεῖς καὶ  ἄρχοντας, ὁμοῦ καὶ μονάζοντας, ὅπου τῶν Δικαίων καὶ Ἁγίων σου πλήθη, ἁπάντων ἡ  οἴκησις, δυσωποῦμεν ἀνάπαυσον, ὡς Θεὸς εὐδιάλλακτος, Δέσποτα Χριστὲ Βασιλεῦ, τῶν  πταισμάτων ἄφεοιν παρέχων αὐτοῖς, ὧν ἐξήμαρτον πάντες οἱ δοῦλοί σου.
<span color=red>Θεοτοκίον</span>
Χαριστήριον αἶνον χρεωστικῶς, ὡς ἡ  Χήρα ἐκείνη δύο λεπτά, προσφέρω σοι Δέσποινα, ὑπὲρ πασῶν τῶν χαρίτων σου· σὺ γὰρ  ὤφθης σκέπη, ὁμοῦ καὶ βοήθεια, πειρασμῶν καὶ θλίψεων, ἀεί με ἐξαίρουσα· ὅθεν ὡς  ἐκ μέσης, φλογιζούσης καμίνου, ῥυσθεὶς τῶν θλιβόντων με, ἐκ καρδίας κραυγάζω  σοι· Θεοτόκε βοήθει μοι, πρεσβεύουσα Χριστῷ τῷ Θεῷ, τῶν πταισμάτων ἄφεσιν  δοθῆναί μοι· σὲ γὰρ ἔχω ἐλπίδα ὁ δοῦλός σου.

<span color=red>ᾨδὴ δ' Χριστός μου  δύναμις</span>
Ποιμαίνων Δέσποτα, ἐν τόπῳ χλόης  Σωτήρ, καὶ μετάγων ἐφ' ὕδωρ πάντας πιστούς, τὸ τῆς ἀναπαύσεως, μὴ ἀποπέμψῃς τῆς  ἐκεῖ, εὐφροσύνης τοὺς οἰκέτας σου.

Ἀγγέλων τάγμασιν, αὐτὸς κατάταξον,  μοναστῶν σου χορείας ἱεραρχῶν, λειτουργῶν ἁπάντων σου· σοὶ γὰρ ἀνέθεντο ψυχάς,  σὺν τοῖς σώμασι φιλάνθρωπε.

Σὺ μόνος ἔγνωκας, ὡς πάντων  Κύριος, τὰς θανάτου ἐφόδους, μέτρα ζωῆς καὶ τὸ πέρας πάντων βροτῶν· διὸ  οἰκτείρησον καὶ νῦν, τοὺς σοὺς δούλους ὑπεράγαθε.
<span color=red>Θεοτοκίον</span>
Ἁγίων Ἅγιον, Θεὸν κυήσασα, Παναγία  Παρθένε θείαις λιταῖς, τοῦτον νῦν δυσώπησον, σκηναῖς Ἁγίων ἐν τρυφῇ, κατατάξαι  οὓς μετέστησεν.
<span color=red>Καταβασία</span>
«Χριστός μου δύναμις, Θεὸς καὶ  Κύριος, ἡ σεπτὴ Ἐκκλησία θεοπρεπῶς, μέλπει ἀνακράζουσα, ἐκ διανοίας καθαρᾶς, ἐν  Κυρίῳ ἑορτάζουσα».

<span color=red>ᾨδὴ ε' τῷ  θείῳ φέγγει σου</span>
Ἰδοὺ Μαρτύρων θεῖοι χοροί, τάξεις  Ἀποστόλων Προφητῶν, καὶ τῶν Δικαίων συστήματα, Σῶτερ σε ὑμνοῦντες καθικετεύουσι,  τοῦ σῶσαι οὕς περ κόσμου, πάντας προσείληφας.

Στερρᾶς σου σάλπιγγος τῇ φωνῇ,  ὅταν ἐξανοίγωνται τάφοι νεκρῶν, καὶ γῆ τρέμει φρίττουσα, τότε σὺν προβάτοις ἐκ  δεξιῶν σου Χριστέ, κατάταξον σοὺς δούλους, οὕς περ μετέστησας.

Ἀνδρῶν τὰ στίφη σὺν γυναιξί,  παίδων γηραιῶν ὁμοῦ, πενήτων δούλων πλουσίων τε, τῶν πιστῶς ἐντεῦθεν  μετατεθέντων πρὸς σέ, ἀνάπαυσον, καὶ σῶσον ὡς εὐδιάλλακτος.
<span color=red>Θεοτοκίον</span>
Σὲ πάντες Ἄχραντε βοηθόν, ζῶντες  καὶ θανόντες εὐσεβῶς, φυλαὶ καὶ γλῶσσαι κεκτήμεθα· ὅθεν τῆς ἐκεῖσε τυχεῖν  ἀνέσεως αἰτούμεθα πρεσβείαις σου ταῖς πρὸς Κύριον.
<span color=red>Καταβασία</span>
«Τῷ θείῳ φέγγει σου ἀγαθέ, τὰς τῶν  ὀρθριζόντων σοι ψυχάς, πόθῳ καταύγασον, δέομαι, σὲ εἰδέναι Λόγε Θεοῦ, τὸν ὄντως  Θεόν, ἐκ ζόφου τῶν πταισμάτων ἀνακαλούμενον».

<span color=red>ᾨδὴ ς' Τοῦ  βίου τὴν θάλασσαν</span>
Ἱλάσθητι Δέσποτα, παρακλήθητι  Σωτήρ, καὶ δεῖξόν σου τὸ ἔλεος, δεῖξον σπλάγχνα, καὶ σῶσον ὡς ἀγαθός, τῆς γῆς  πάσης ἅπαντας, οὓς πρὸς σὲ μετηγάγου ὡς φιλάνθρωπος.

Ναμάτων ἐν κλύσμασι, καὶ ἐν  ῥείθροις ποταμῶν, καὶ τοὺς ἐξαίφνης θνήξαντας, τοὺς ἐν νάπαις, καὶ ὄρεσι, καὶ  ὀπαῖς, τὸν βίον τελέσαντας, μὴ παρίδῃς, ὡς μόνος εὐδιάλλακτος.

Ὁ βλέπων ὡς Κύριος, ἐν θαλάσσῃ,  καὶ ἐν γῇ, τοὺς ἐν ἀδήλῳ θνήξαντας, τοὺς πολέμοις καὶ μάχαις καὶ ἐν πληγαῖς,  δεινῶς τελευτήσαντας, πάντας οἴκτειρον Σῶτερ, ὡς φιλάνθρωπος.
<span color=red>Θεοτοκίον</span>
Ἡ πάναγνος Δέσποινα, ἡ τεκοῦσα  τοῖς βροτοῖς, τὸν κυβερνήτην Κύριον, τῶν παθῶν μου τὸν ἄστατον καὶ δεινόν,  κατεύνασον τάραχον, καὶ γαλήνην παράσχου τῇ καρδίᾳ μου.
<span color=red>Καταβασία</span>
«Τοῦ βίου τὴν θάλασσαν, ὑψουμένην  καθορῶν, τῶν πειρασμῶν τῷ κλύδωνι, τῷ εὐδίῳ λιμένι σου προσδραμών, βοῶ σοι·  Ἀνάγαγε, ἐκ φθορᾶς τὴν ζωήν μου, πολυέλεε».

<span color=red>Κοντάκιον Ἦχος πλ. δ'</span>
Τοὺς μεταστάντας ἀφ' ἡμῶν ἐκ τῶν  προσκαίρων, ἐν ταῖς σκηναῖς τῶν ἐκλεκτῶν κατασκήνωσον, καὶ μετὰ Δικαίων  ἀνάπαυσον, Σῶτερ ἀθάνατε· εἰ γὰρ ὡς ἄνθρωποι ἥμαρτον ἐπὶ γῆς, ἀλλὰ σὺ ὡς  ἀναμάρτητος Κύριος, ἄφες αὐτοῖς τὰ ἑκούσια πταίσματα, καὶ τὰ ἀκούσια,  μεσιτευούσης τῆς τεκούσης σὲ Θεοτόκου, ἵνα συμφώνως βοήσωμεν ὑπέρ αὐτῶν,  Ἀλληλούϊα.
<span color=red>Ὁ Οἶκος</span>
Αὐτὸς μόνος ὑπάρχεις ἀθάνατος, ὁ  ποιήσας καὶ πλάσας τὸν ἄνθρωπον· οἱ βροτοὶ οὖν ἐκ γῆς διεπλάσθημεν, καὶ εἰς γῆν  τὴν αὐτὴν πορευόμεθα, καθὼς ἐκέλευσας ὁ πλάσας με καὶ εἰπών μοι· Ὅτι γῆ εἶ, καὶ  εἰς γῆν ἀπελεύσῃ, ὅπου πάντες βροτοὶ πορευσόμεθα, ἐπιτάφιον θρῆνον ποιοῦντες  ᾠδὴν τό, Ἀλληλούϊα.

<span color=red>ᾨδὴ ζ'  Δροσοβόλον μὲν τὴν κάμινον</span>
Σὺν Ἀγγέλοις ἐπὶ θρόνου Σῶτερ  δόξης σου ὅταν ἐλεύσῃ κρῖναι τὴν γῆν, ψυχὰς δούλων σου, τῆς σῆς πλῆσον θείας  χαρμονῆς, τοῦ ψάλλειν ἀπαύστως καὶ βοᾶν· Εὐλογητός εἶ ὁ Θεός, ὁ τῶν Πατέρων  ἡμῶν.

Ἐν σπαράγμασι θηρῶν Χριστὲ τοὺς  θνήξαντας, καὶ οὓς ἰχθὺς ἐμέλισεν, οὓς κατέχωσε συσσεισμός, καὶ βόθρος καὶ  κρημνός, τοὺς πάντας ἐλέησον Σωτήρ, καὶ τῆς ἐκεῖθεν ἀπειλῆς, ῥῦσαι ὡς  εὔσπλαγχνος.

Ξίφη, μάχαιρα, καὶ πῦρ, δεινῶν  ἐπίτασις, καὶ λίθων ἡ κατάλυσις, οὓς ἠνάλωσε σὺν λῃσταῖς, λιμός τε καὶ λοιμός,  τῇ σῇ μετουσίᾳ καὶ χαρᾷ, σῶσον ὑμνεῖν σε εὐσεβῶς, τὸν τῶν Πατέρων Θεόν.
<span color=red>Θεοτοκίον</span>
Μόνη πέφυκας ἁγνὴ τοῦ κόσμου  γέφυρα, μετάγουσα βροτοὺς πρὸς Θεόν, τοὺς τὸν βίον οὖν, τῇ πρὸς σὲ ἐλπίδι καὶ  στοργῇ, τελέσαντας, Μῆτερ τοῦ Θεοῦ, πάσης ἀνάγκης καὶ
Φθορᾶς σῷζε πρεσβείαις σου.
<span color=red>Καταβασία</span>
«Δροσοβόλον μὲν τὴν κάμινον  εἰργάσατο, Ἄγγελος τοῖς Ὁσίοις Παισί, τοὺς Χαλδαίους δὲ καταφλέγον πρόσταγμα  Θεοῦ, τὸν τύραννον ἔπεισε βοᾶν· Εὐλογητὸς εἶ ὁ Θεός, ὁ τῶν Πατέρων ἡμῶν».

<span color=red>ᾨδὴ η' Ἔκστηθι  φρίττων οὐρανὲ</span>
Ἅπαντας Δέσποτα βροτούς, παντοίου  τάγματος, οὓς μετέστησας Σωτήρ, πιστούς σου βασιλεῖς καὶ ἄρχοντας, ἐθνάρχας γῆς  καὶ κριτάς, λαῶν τε καὶ φυλῶν τοὺς προστάτας, ἐλέησον οἰκτίρμον καὶ ἀνάπαυσον  μόνος, ὅπως σε ὑμνοῦμεν, εἰς πάντας τοὺς αἰῶνας.

Ῥῦσαι πυρὸς τοῦ φοβεροῦ, δούλους  φιλάνθρωπε, Ἐκκλησίας σου σεπτῆς, καὶ σῶσον μοναστῶν συστήματα, ἱερωμένων  πληθύν, χορείας λειτουργῶν σου ἐνθέων, καὶ πάντας τῆς ἐκεῖσε καταξίωσον δόξης,  ὅπως σε ὑμνῶμεν, εἰς πάντας τοὺς αἰῶνας.

Σῶσον ὦ Δέσποτα Χριστέ, σῶσον  ἐλέησον, καὶ ἀνάπαυσον ψυχάς, λαούς σου τοὺς πιστῶς τελέσαντας, τρόμῳ παντὶ τὴν  ζωὴν ἐν τόπῳ, καὶ ἐν χώρᾳ παντοίᾳ, καὶ ῥῦσαι τῆς γεέννης καὶ πικρίας βασάνων,  ὅπως σε ὑμνῶμεν, εἰς πάντας τοὺς αἰῶνας.
<span color=red>Θεοτοκίον</span>
Ἔλυσας μόνη τὴν ἀρὰν Παρθένε  ἄχραντε, τὴν τῆς Εὔας ἀληθῶς, ζωὴν δὲ τοῖς ἐν γῇ ἐπήγασας· διὸ πρεσβείαις ταῖς  σαῖς, τοὺς βίου τοῦ προσκαίρου λυθέντας, ζωῆς τῆς αἰωνίου, καταξίωσον πάντας,  ὅπως σε ὑμνῶμεν, εἰς πάντας τοὺς αἰῶνας.
<span color=red>Καταβασία</span>
«Ἔκστηθι φρίττων οὐρανέ, καὶ  σαλευθήτωσαν τὰ θεμέλια τῆς γῆς· ἰδοὺ γὰρ ἐν νεκροῖς λογίζεται, ὁ ἐν ὑψίστοις  οἰκῶν, καὶ τάφῳ σμικρῷ ξενοδοχεῖται, ὃν παῖδες εὐλογεῖτε, ἱερεῖς ἀνυμνεῖτε, λαὸς  ὑπερυψοῦτε, εἰς πάντας τοὺς αἰῶνας».

<span color=red>ᾨδὴ θ'  Ἀπορεῖ πᾶσα γλῶσσα</span>
Νῦν ἐλεῆμον στίφη, δυσωπεῖ σε  Ἀγγέλων, σὺν Χερουβίμ τε, θεῖα Σεραφὶμ καθικετεύει, Ἐξουσίαι, θρόνοι καὶ Ἀρχαὶ  καὶ Δυνάμεις τε σὺν Ἀρχαγγέλοις, καὶ Κυριότητές σε αἰτοῦσι κραταιέ, ὅπως ψυχὰς  ἀπάσας οἰκτείρῃς, ἅς περ μετέστησας.

Ἰδοὺ οἱ δῆμοι, σὲ τῶν Προφητῶν  ἐξαιτοῦνται, τῶν Ἀποστόλων δέονται χοροί, σύν, Πατριάρχαις, στίφη τε Μαρτύρων,  σὺν Ὁσίων πλήθεσιν εὐπαρακλήτως, ἀναβοῶσι· Σῶσον φιλάνθρωπε ψυχάς, πάντων τῶν  ἐπὶ γῆς τεθνεώτων, εὐσεβῶν δούλων σου.

Οἶδας τὰ πάντα βλέπεις, καθορᾷς  καὶ γινώσκεις, βροτῶν τὰ πλήθη, καὶ τὸ τῆς ζωῆς ἑκάστου πέρας, πᾶσι δίδου τὴν  τῶν ἐγκλημάτων λύτρωσιν, καὶ Παραδείσου τῆς καλλονῆς ἀξίωσον πάντας ὡς Θεός,  μόνε, οὓς ἐξελέξω οἰκτίρμον, πιστοὺς οἰκέτας σου.
<span color=red>Θεοτοκίον</span>
Ὑπεραγία Δέσποινα, τοῦ κόσμου  Παρθένε, σὺ πάντων σκέπη, ζώντων καὶ θανόντων χρηματίζεις, καὶ γαλήνη, δόξα καὶ  τρυφή, καὶ ἄνεσις τῶν σὲ προστάτιν, καὶ βοηθόν, καὶ ῥύστην πλουτούντων ἀγαθή·  ὅθεν αὐτοὺς διάσωσον, πάντας ταῖς ἱκεσίαις σου.
<span color=red>Καταβασία</span>
«Ἀπορεῖ πᾶσα γλῶσσα, εὐφημεῖν πρὸς  ἀξίαν, ἰλιγγιᾷ δὲ νοῦς καὶ ὑπερκόσμιος, ὑμνεῖν σε Θεοτόκε· ὅμως ἀγαθὴ ὑπάρχουσα,  τὴν πίστιν δέχου· καὶ γὰρ τὸν πόθον οἶδας τὸν ἔνθεον ὑμῶν· σὺ γὰρ Χριστιανῶν εἶ  προστάτις, σὲ μεγαλύνομεν».

<span color=red>Ἐξαποστειλάριον</span>
<span color=red>Ἦχος γ' Ὁ οὐρανὸν  τοῖς ἄστροις</span>
Μνήμην τελοῦντες πάντων, τῶν  κοιμηθέντων ἐν Χριστῷ, καὶ τελευταίας ἡμέρας, μνήμην ποιήσωμεν πιστοί, ὑπὲρ ἡμῶν  τε κἀκείνων, Χριστὸν ἀεὶ δυσωποῦντες.
<span color=red>Θεοτοκίον</span>
Ὁ γλυκασμὸς τῶν Ἀγγέλων, τῶν  θλιβομένων ἡ χαρά, Χριστιανῶν ἡ προστάτις, Παρθένε Μήτηρ Κυρίου, ἀντιλαβοῦ μου  καὶ ῥῦσαι, τῶν αἰωνίων βασάνων.

<span color=red>Εἰς τοὺς Α ἲ ν ο υ ς</span>
<span color=red>Στιχηρὰ Προσόμοια</span>
<span color=red>Ἦχος πλ. β' Ἡ  ἀπεγνωσμένη</span>
Φοβερὸν τὸ τέλος τὸ τοῦ θανάτου,  καὶ φρικτὴ ἡ κρίσις ἡ τοῦ Δεσπότου· τὸ πῦρ γὰρ τὸ ἄσβεστον ηὐτρέπισται ἐκεῖσε,  σκώληξ ἀκοίμητος κολάζων, καὶ βρυγμὸς τῶν ὀδόντων, σκότος ἐξώτερον ὑπάρχει, καὶ  αἰωνία δίκη· διὸ κράξωμεν πρὸς τὸν Σωτῆρα· Οὓς ἐξελέξω ἐκ τῶν προσκαίρων  ἀνάπαυσον, διὰ τὸ μέγα σου ἔλεος.

Πάντες οἱ τῷ βίῳ προστετηκότες,  δεῦτε ἐν τοῖς τάφοις ἐξεστηκότες, ἐγκύψατε, ἴδετε τοῦ κόσμου τὴν ἀπάτην, ποῦ νῦν  τοῦ σώματος τὸ κάλλος, καὶ ἡ δόξα τοῦ πλούτου; ποῦ δὲ ἡ ἔπαρσις τοῦ βίου; ὄντως  μάταια πάντα· διὸ κράξωμεν πρὸς τὸν Σωτῆρα· Οὓς ἐξελέξω ἐκ τῶν προσκαίρων  ἀνάπαυσον, διὰ τὸ μέγα σου ἔλεος.

Νῦν ἐπὶ τὸν τάφον ὁ ἐπὶ θρόνου,  νῦν ὁ ἐν πορφύρᾳ φθορὰν ὑπέδυ· οὐκ ἔτι ἐν θρόνῳ γάρ, ἀλλ' ἐν μνήματι κεῖται,  ἴδε, ἐξέλιπε, τὸ βασίλειον κράτος, ἴδε, ὡς ὄναρ, τῶν ἀνθρώπων, παροδεύει ὁ βίος·  διὸ κράξωμεν πρὸς τὸν Σωτῆρα· Οὓς ἐξελέξω ἀνάπαυσον, διὰ τὸ μέγα σου ἔλεος.

Πάντας τοὺς ἐνθένδε μετατεθέντας,  ἐπὶ αἰωνίου ζωῆς ἐλπίδι, καὶ βίον ἀλλάξαντας παντοίῳ Σῶτερ τρόπῳ, πᾶσαν  κατάστασιν καὶ γένος, καὶ πᾶσαν ἡλικίαν, ἄνδρας ὁμοῦ τε καὶ γυναῖκας, καὶ  ἀρτίτοκα βρέφη, ὡς φιλάνθρωπος, ἐν κόλποις τάξον, τοῦ Ἀβραάμ τε καὶ ἐν τόποις  ἀνέσεως, διὰ τὸ μέγα σου ἔλεος.
<span color=red>Δόξα... Ἦχος β'</span>
Ὡς ἄνθος μαραίνεται καὶ ὡς ὄναρ  παρέρχεται, καὶ διαλύεται πᾶς ἄνθρωπος, πάλιν δὲ ἠχούσης τῆς σάλπιγγος, νεκροὶ  ὡς ἐν συσσεισμῷ πάντες ἀναστήσονται, πρός τὴν σὴν ὑπάντησιν Χριστὲ ὁ Θεός, τότε  Δέσποτα, οὓς μετέστησας ἐξ ἡμῶν, ἐν ταῖς τῶν Ἁγίων σου κατάταξον σκηναῖς τὰ  τουτων ἐγκλήματα παριδὼν ἀγαθέ.
<span color=red>Καὶ νῦν... Ἦχος πλ. β'</span>
Σὺ εἶ ὁ Θεὸς ἡμῶν ὁ ἐν σοφίᾳ  δημιουργήσας τὸ πᾶν, ὁ καὶ τοὺς Προφήτας ἐξαποστείλας ἡμῖν προφητεῦσαί σου τὴν  παρουσίαν, καὶ Ἀποστόλους κηρῦξαι σου τὰ μεγαλεῖα· καὶ οἱ μέν, προεφήτευον τὴν  ἔλευσίν σου, οἱ δέ, τῷ βαπτίσματι ἐφώτισαν τὰ ἔθνη, Μάρτυρες δὲ ἔτυχον δόξης ἐκ  τούτων, καὶ πρεσβεύουσιν ἐκτενῶς σοι τῷ Δεσπότῃ, σὺν τῇ τεκούσῃ σε Μητρί.  Ἀνάπαυσον ὁ Θεὸς ψυχάς, ἃς προσελάβου, καὶ ἡμᾶς καταξίωσον τῆς βασιλείας σου, ὁ  Σταυρὸν ὑπομείνας δι' ἐμὲ τὸν κατάκριτον, ὁ λυτρωτής μου καὶ Θεός.

<span color=red>Εἰς τὸν Στίχον</span>
<span color=red>Στιχηρὰ Προσόμοια Ἐκ  τῶν τοῦ Θεοφάνους</span>
<span color=red>Ἦχος πλ. β' Ὅλην  ἀποθέμενοι</span>
Ἔχων ἀκατάληπτον, τὴν εἰς ἡμᾶς  εὐσπλαγχνίαν καὶ πηγὴν ἀκένωτον, θεϊκῆς χρηστότητος πολυέλεε, τοὺς πρὸς σὲ  Δέσποτα, μεταβέβηκας, ἐν γῇ ζώντων κατασκήνωσον, εἰς τὰ σκηνώματα, τὰ ἀγαπητὰ  καὶ ποθούμενα, κατάσχεσιν δωρούμενος, τὴν διηνεκῶς διαμένουσαν· σὺ γὰρ ὑπὲρ  πάντων, ἐξέχεας τὸ αἷμά σου Χριστέ, καὶ ζωηφόρῳ τιμήματι, κόσμον ἐξηγόρασας.

<span color=red>Στίχ.  Μακάριοι, οὓς ἐξελέξω καὶ  προσελάβου Κύριε.</span>

Νέκρωσιν ὑπέμεινας, ζωοποιὸν  ἑκουσίως, καὶ ζωὴν ἐπήγασας, καὶ τρυφὴν ἀΐδιον, πιστοῖς δέδωκας, θεϊκῇ Δέσποτα,  εὐσπλαγχνίᾳ μόνε, πανοικτίρμον ἀναμάρτητε ἐν ᾗ δεόμεθᾳ, τοὺς κεκοιμημένους  κατάταξον, ἐλπίδι ἀναστάσεως, λύσιν τῶν πταισμάτων δωρούμενος, ἵνα διὰ πάντων  ὑμνῆταί σου τὸ ἄνομα Χριστέ, καὶ σεσωσμένοι δοξάζωμεν, τὴν φιλανθρωπίαν σου.

<span color=red>Στίχ.  Αἱ ψυχαὶ αὐτῶν, ἐν ἀγαθοῖς  αὐλισθήσονται.</span>

Ζώντων κυριεύοντα, θεαρχικῇ  ἐξουσίᾳ, καὶ νεκρῶν δεσπόζοντα, σὲ Χριστὲ γινώσκοντες ἱκετεύομεν, τοὺς πιστοὺς  δούλους σου, τοὺς πρὸς σὲ τὸν μόνον, εὐεργέτην ἐκδημήσαντας, αὐτὸς ἀνάπαυσον,  σὺν τοῖς ἐκλεκτοῖς σου φιλάνθρωπε, ἐν τόπῳ ἀναψύξεως, ἐν ταῖς τῶν Ἁγίων  λαμπρότησι, θελητὴς ἐλέους· ὑπάρχεις γὰρ καὶ σῴζεις ὡς Θεός, οὓς κατ' εἰκόνα σου  ἔπλασας, μόνε πολυέλεε.
<span color=red>Δόξα... Ἦχος πλ. β'</span>
Ἄλγος τῷ Ἀδὰμ ἐχρημάτισεν, ἡ τοῦ  ξύλου ἀπόγευσις πάλαι ἐν Ἐδέμ, ὅτε ὄφις ἰὸν ἐξηρεύξατο· δι' αὐτοῦ γὰρ εἰσῆλθεν ὁ  θάνατος, παγγενῆ κατεσθίων τὸν ἄνθρωπον· ἀλλ' ἐλθὼν ὁ Δεσπότης, καθεῖλε τὸν  δράκοντα, καὶ ἀνάστασιν ἡμῖν ἐδωρήσατο· πρὸς αὐτὸν οὖν βοήσωμεν· Φεῖσαι Σωτήρ,  καὶ οὓς προσελάβου, μετὰ τῶν ἐκλεκτῶν σου ἀνάπαυσον, ὡς φιλάνθρωπος.
<span color=red>Καὶ νῦν... Θεοτοκίον</span>
<span color=red>Ὅλην ἀποθέμενοι</span>
Ὤφθης ἐνδιαίτημα, θεοπρεπὲς  Παναγία, καὶ Θεὸν ἐχώρησας, καὶ Θεὸν ἐγέννησας ἀπειρόγαμε, καὶ βροτοῖς ὁρώμενον, ἐν δυσὶν οὐσίαις, ἐν μιᾷ δὲ ὑποστάσει ἁγνή, αὐτὸν δυσώπησον, τὸν  μονογενῆ καὶ πρωτότοκον, τὸν σὲ παρθένον ἄμωμον καὶ μετὰ τὸν τόκον φυλάξαντα,  ψυχὰς ἀναπαῦσαι, τῶν πίστει κοιμηθέντων ἐν φωτί, ἐν ἀκηράτῳ φαιδρότητι, καὶ  μακαριότητι.

<span color=red>Ἀπολυτίκιον Ἦχος πλ. δ'</span>
Ὁ βάθει σοφίας φιλανθρώπως πάντα  οἰκονομῶν, καὶ τὸ συμφέρον πᾶσιν ἀπονέμων, μόνε Δημιουργέ, ἀνάπαυσον Κύριε τὰς  ψυχὰς τῶν δούλων σου· ἐν σοὶ γὰρ τὴν ἐλπίδα ἀνέθεντο, τῷ ποιητῇ καὶ πλάστῃ καὶ  Θεῷ ἡμῶν.
<span color=red>Θεοτοκίον</span>
Σὲ καὶ τεῖχος καὶ λιμένα ἔχομεν,  καὶ πρέσβιν εὐπρόσδεκτον, πρός, ὃν ἔτεκες Θεόν, Θεοτόκε ἀνύμφευτε, τῶν πιστῶν ἡ  σωτηρία.

<span color=red>ΕΙΣ ΤΗΝ ΛΕΙΤΟΥΡΓΙΑΝ</span>
<span color=red> </span>
<span color=red>Προκείμενον τοῦ  Ἀποστόλου</span>
<span color=red>Ἦχος πλ. β'</span>
Αἱ ψυχαὶ αὐτῶν ἐν ἀγαθοῖς  αὐλισθήσονται.
<span color=red>Στίχ.  Πρὸς σὲ Κύριε κεκράξομαι ὁ Θεός  μου.</span>

<span color=red>Κοινωνικὸν</span>
Μακάριοι, οὓς ἐξελέξω, καὶ  προσελάβου Κύριε, καὶ τὸ μνημόσυνον αὐτῶν εἰς γενεὰν καὶ γενεάν, Ἀλληλούϊα.
</document>