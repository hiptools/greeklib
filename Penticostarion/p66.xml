<?xml version="1.0" encoding="UTF-8"?>
<document book="triod" part="" name="p66" title="Τῌ ΠΕΜΠΤῌ ΤΗΣ  ΑΝΑΛΗΨΕΩΣ">
ΠΑΡΑΣΚΕΥῌ
<span color=red>Τῌ ΠΕΜΠΤῌ ΤΗΣ  ΑΝΑΛΗΨΕΩΣ</span>
<span color=red>Ε Σ Π Ε Ρ Α Σ</span>
<span color=red> </span>
<span color=red>Ἰδιόμελα τῆς Ἑορτῆς γ'</span>
<span color=red>Ἦχος α' </span>
Ἀνελθὼν εἰς οὐρανούς· ὅθεν καὶ  κατῆλθες, μὴ ἐάσῃς ἡμᾶς ὀρφανοὺς Κύριε, ἐλθέτω σου τὸ Πνεῦμα, φέρον εἰρήνην τῷ   κόσμῳ, δεῖξον τοῖς  Υἱοῖς τῶν ἀνθρώπων, ἔργα δυνάμεώς σου, Κύριε φιλάνθρωπε.

Ἀνῆλθες Χριστέ, πρὸς τὸν ἄναρχον  Πατέρα σου, ὁ τῶν ἀπεριγράπτων αὐτοῦ κόλπων μὴ χωρισθείς, καὶ προσθήκην αἱ  δυνάμεις, τῇ αἰνέσει τοῦ Τρισαγίου οὐκ ἐδέξαντο· ἀλλ' ἕνα Υἱόν, καὶ μετὰ τὴν  ἐνανθρώπησιν ἐγνώρισάν σε Κύριε, μονογενῆ τοῦ Πατρός. Ἐν πλήθει σῶν οἰκτιρμῶν,  ἐλέησον ἡμᾶς.

Οἱ  Ἄγγελοί σου Κύριε, τοῖς   Ἀποστόλοις ἔλεγον· Ἄνδρες Γαλιλαῖοι, τί ἑστήκατε βλέποντες εἰς τὸν οὐρανόν;  Οὗτός ἐστιν Χριστὸς ὁ Θεός, ὁ ἀναληφθεὶς ἀφ' ἡμῶν εἰς τὸν οὐρανόν, οὗτος  ἐλεύσεται πάλιν ὃν τρόπον ἐθεάσασθε αὐτόν, πορευόμενον εἰς τὸν οὐρανόν,  λατρεύσατε αὐτῷ, ἐν ὁσιότητι καὶ δικαιοσύνῃ.
<span color=red>Δόξα... Καὶ νῦν ...  Ἦχος β'</span>
Ἐτέχθης, ὡς αὐτὸς ἠθέλησας,  ἐφάνης, ὡς αὐτὸς ἠβουλήθης, ἔπαθες σαρκὶ ὁ Θεὸς ἡμῶν, ἐκ νεκρῶν ἀνέστης, πατήσας  τὸν θάνατον, ἀνελήφθης ἐν δόξῃ, ὁ τὰ σύμπαντα πληρῶν, καὶ ἀπέστειλας ἡμῖν Πνεῦμα  θεῖον, τοῦ ἀνυμνεῖν καὶ δοξάζειν σου τὴν Θεότητα.

<span color=red>Προκείμενον  Ἦχος βαρὺς</span>
Ὁ Θεὸς ἡμῶν ἐν τῷ οὐρανῷ καὶ ἐν τῇ  γῇ, πάντα ὅσα ἠθέλησεν, ἐποίησεν.
<span color=red>Στίχ.  Ἐν ἐξόδῳ Ἰσραὴλ ἐξ Αἰγύπτου.</span>
<span color=red>Στίχ.  Ἡ θάλασσα εἶδε καὶ ἔφυγεν, ὁ  Ἰορδάνης ἐστράφη εἰς τὰ ὀπίσω.</span>
<span color=red>Στίχ.  Τί σοι ἐστὶ θάλασσα, ὅτι ἔφυγες,  καὶ σὺ Ἰορδάνη, ὅτι ἐστράφης εἰς τὰ ὀπίσω;</span>

<span color=red>Στιχηρὰ</span>
<span color=red>Ἦχος β'  Ὅτε ἐκ τοῦ  ξύλου σε νεκρὸν </span>
Λέγει ὁ τὰ σύμπαντα πληρῶν, πρὸς  τοὺς Μαθητὰς ἐν τῷ ὄρει, τῶν Ἐλαιῶν ἀνελθών· Ἤγγικεν ὦ φίλοι μου, ὁ τῆς ἀνόδου  καιρός, πορευθέντες διδάξατε, τὰ ἔθνη τόν λόγον, ὄνπερ ἀκηκόατε, ἐκ τῆς φωνῆς  τῆς ἐμῆς. Τότε, ἀνελήφθη ἐν δόξῃ, ὥσπερ ἐπ' ὀχήματος· ὅθεν, τρόμῳ οἱ Ἀπόστολοι  ἐξίσταντο.

<span color=red>Στίχ.  Πάντα τὰ ἔθνη κροτήσατε χεῖρας  ἀλαλάξατε τῷ Θεῷ ἐν φωνῇ ἀγαλλιάσεως</span>

Ὅτε τῇ Μητρὶ σὺν Μαθηταῖς,  συνοδοιποροῦσιν ἀλλήλοις, εἰς Βηθανίαν Χριστέ, ὕψωσας τὰς χεῖράς σου, εἰς  εὐλογίαν αὐτῶν, καὶ ἐν τῷ εὐλογεῖν αὐτούς, νεφέλη φωτός σε, ἐκ τῶν ὀφθαλμῶν  αὐτῶν, εὐθὺς ἀνέλαβε, τότε, ἀνελήφθης ἐν δόξῃ, καὶ δεξιοκάθεδρος ὄντως, ὤφθης  τῷ  Πατρὶ συμπροσκυνούμενος.

<span color=red>Στίχ.  Ἀνέβη ὁ Θεὸς ἐν ἀλαλαγμῷ, Κύριος  ἐν φωνῇ σάλπιγγος</span>

Δεῦτε συνανέλθωμεν πιστοί, ἐπὶ τὸ  μετέωρον ὄρος, τῶν Ἐλαιῶν, καὶ ἐκεῖ, ὥσπερ οἱ Ἀπόστολοι, συνανερχόμενοι, καὶ εἰς  ὕψος ἐπάραντες, καρδίας καὶ φρένας, ἴδωμεν τὸν Κύριον, νῦν ἐποχούμενον· ὅθεν,  καὶ ἡμεῖς εὐχαρίστως, χαίροντες βοήσωμεν· Δόξα, τῇ σῇ Ἀναλήψει Πολυέλεε.
<span color=red>Δόξα... Καὶ νῦν ...  Ἦχος πλ. β'</span>
Ἐν τοῖς ὄρεσι τοῖς  ἁγίοις,  θεωροῦντές σου τὰς ὑψώσεις Χριστέ, τὸ ἀπαύγασμα τῆς δόξης τοῦ Πατρός, ἀνυμνοῦμέν  σου τὴν φωτοειδῆ τοῦ προσώπου μορφήν, προσκυνοῦμέν σου τὰ Παθήματα, τιμῶμεν τὴν  Ἀνάστασιν, τὴν ἔνδοξον Ἀνάληψιν δοξάζοντες, ἐλέησον ἡμᾶς.

<span color=red>Ἀπολυτίκιον  Ἦχος δ' </span>
Ἀνελήφθης ἐν δόξῃ, Χριστὲ ὁ Θεὸς  ἡμῶν, χαροποιήσας τοὺς Μαθητάς, τῇ ἐπαγγελίᾳ τοῦ ἁγίου Πνεύματος, βεβαιωθέντων  αὐτῶν διὰ τῆς εὐλογίας, ὅτι σὺ εἶ ὁ Υἱός τοῦ Θεοῦ, ὁ λυτρωτὴς τοῦ κόσμου.

<span color=red>Τῌ ΠΑΡΑΣΚΕΥῌ ΤΗΣ ς'  ΕΒΔΟΜΑΔΟΣ</span>
<span color=red>Π Ρ Ω Ϊ</span>
<span color=red> </span>
<span color=red>Μετὰ τὴν α'  Στιχολογίαν </span>
<span color=red>Κάθισμα  Ἦχος πλ. δ'</span>
<span color=red>Τὸ προσταχθὲν  μυστικῶς </span>
Ἐπὶ τοῦ ὄρους ἀνελθὼν τοῦ  Ἐλαιῶνος, ὁ ἐλεήμων Ἰησοῦς, αὐτόθεν ἤρθης· φωτεινὴ γὰρ νεφέλη ἐκ γῆς σε  ὑπέλαβεν, ὁρώντων τῶν Μαθητῶν σου θαῦμα φρικτόν, βοώντων τῶν Ἀσωμάτων ἐν  οὐρανοῖς. Φόβῳ πύλαι ἐπάρθητε, ταῖς ἀνωτέραις στρατιαῖς, μεθ' ὧν σε Βασιλέα  ὑμνεῖ, πᾶσα κτίσις, τὸν πάντων Θεόν. (Δίς)

<span color=red>Μετὰ τὴν β'  Στιχολογίαν </span>
<span color=red>Κάθισμα Ἦχος πλ. δ'</span>
<span color=red>Τὴν Σοφίαν καὶ Λόγον </span>
Ἐπιβὰς ἐν νεφέλαις τῶν οὐρανῶν,  καταλείψας εἰρήνην τοῖς  ἐπὶ γῆς, ἀνῆλθες καὶ ἐκάθισας, τοῦ Πατρὸς δεξιόθεν, ὡς  ὁμοούσιος τούτῳ, ὑπάρχων καὶ Πνεύματι· ἐν σαρκὶ γὰρ ὤφθης, ἀλλ' ἄτρεπτος  ἔμεινας· ὅθεν ἀναμένεις, συντελείας τὸ πέρας, τοῦ κρῖναι ἐρχόμενος, ἐπὶ γῆς  κόσμον ἅπαντα. Δικαιοκρίτα Κύριε, φεῖσαι τῶν ψυχῶν ἡμῶν, τῶν πταισμάτων ἄφεσιν  δωρούμενος, ὡς Θεὸς ἐλεήμων τοῖς  δούλοις σου. (Δίς)

<span color=red>Στιχηρὰ Προσόμοια τῆς  Ἑορτῆς</span>
<span color=red>Ἦχος β'  Οἶκος τοῦ  Ἐφραθᾶ </span>
Θαῦμα καινοπρεπές! ἡ βρότειος γὰρ  φύσις, εἰς οὐρανοὺς ἀνῆλθεν, ἡ ἑνωθεῖσα Λόγῳ, Θεῷ τῷ  παντοκράτορι.

<span color=red>Στίχ.  Πάντα τὰ ἔθνη κροτήσατε χεῖρας  ἀλαλάξατε τῷ Θεῷ ἐν φωνῇ ἀγαλλιάσεως</span>

Ἔλαμψεν ἡ φαιδρά, καὶ πάμφωτος  ἡμέρα, τῆς τοῦ Δεσπότου θείας, εἰς οὐρανοὺς ἀνόδου, λαμπρύνουσα τὰ σύμπαντα.

<span color=red>Στίχ.  Ἀνέβη ὁ Θεὸς ἐν ἀλαλαγμῷ Κύριος ἐν  φωνῇ σάλπιγγος</span>

Ὥσπερ τοῖς  Μαθηταῖς, ἀπέστειλας  ἐξ ὕψους, τὸ συμφυές σου Πνεῦμα, καὶ τῷ  λαῷ σου πέμψον, Χριστὲ Σωτὴρ τὴν χάριν  σου.
<span color=red>Δόξα... Καὶ νῦν ...   Ἦχος πλ. α'</span>
Κύριε, ἀναλαμβανομένου σου· ὅθεν  οὐκ ἐχωρίσθης, αἱ στρατιαὶ τῶν Ἀγγέλων, καὶ πάντων τῶν Ἀσωμάτων, ἐν ἀγαλλιάσει  ἐβόων, ταῖς ἀνωτέραις δυνάμεσιν· Ἄρατε πύλας οἱ ἄρχοντες ὑμῶν, καὶ εἰσελεύσεται  ὁ Βασιλεὺς τῆς δόξης· ὁ γὰρ θρόνος ὁ χερουβικὸς ἀνέλαβέ σε μετὰ σαρκός· Κύριε,  δόξα σοι.
</document>