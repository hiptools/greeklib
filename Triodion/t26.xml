<?xml version="1.0" encoding="UTF-8"?>
<document book="triod" part="" name="t26" title="Τῌ  ΠΕΜΠΤῌ ΤΗΣ ΤΥΡΙΝΗΣ ΕΣΠΕΡΑΣ">
ΠΑΡΑΣΚΕΥῌ
<span color=red>Τῌ  ΠΕΜΠΤῌ ΤΗΣ ΤΥΡΙΝΗΣ ΕΣΠΕΡΑΣ</span>
<span color=red> </span>
<span color=red>Ἀπόστιχα </span>
<span color=red>Ἰδιόμελον  Ἦχος β'</span>
Ὁ τοῦ Κυρίου  Σταυρός, τοῖς ἀκλινῶς αὐτὸν προσκυνοῦσι, πάσης ἡδονῆς χαλινός ἐστι, καὶ νόμος  ἐγκρατείας· οἱ γὰρ ἀπαύστως ἀφορῶντες, εἰς τὸν ἐν αὐτῷ παγέντᾳ, σταυροῦσι τὴν  σάρκα, σὺν τοῖς παθήμασι, καὶ ταῖς ἐπιθυμίαις, ἐξ ὧν καὶ ἡμεῖς, γενέσθαι  σπεύδοντες διὰ νηστείας καθαρᾶς, οἰκειωθῶμεν, τῷ φιλανθρώπως ἡμᾶς οἰκειωσαμένῳ  τῷ πάθει, καὶ τῆς οἰκείας ἀπαθείας τὴν φύσιν μεταδόντι, τῷ ἔχοντι τὸ μέγα  ἔλεος.  (Δίς)
<span color=red>Μαρτυρικὸν</span>
Οἱ τὴν ἐπίγειον  ἀπόλαυσιν μὴ ποθήσαντες Ἀθλοφόροι, οὐρανίων ἀγαθῶν ἠξιώθησαν, καὶ Ἀγγέλων  συμπολῖται γεγόνασι· Κύριε πρεσβείαις αὐτῶν, ἐλέησον καὶ σῶσον ἡμᾶς.
<span color=red>Δόξα... Καὶ νῦν... Σταυροθεοτοκίον</span>
<span color=red>Ὅτε  ἐκ τοῦ ξύλου σε </span>
Βότρυν, τὸν  παμπέπειρον Ἁγνή, ὃν ἀγεωργήτως ἐν μήτρᾳ, ἐκυοφόρησας, ξύλῳ ὡς ἑώρακας, τοῦτον  κρεμάμενον, θρηνῳδοῦσα ἠλάλαζες, καὶ ἔκραζες· Τέκνον, γλεῦκος ἐναπόσταξον, δι'  οὗ ἡ μέθη ἀρθῇ, πᾶσα τῶν παθῶν Εὐεργέτα, δι' ἐμοῦ τῆς σὲ τετοκυῖας, θείαις  παρακλήσεσιν, ὡς εὔσπλαγχνος.

<span color=red>Τῌ  ΠΑΡΑΣΚΕΥῌ ΤΗΣ ΤΥΡΙΝΗΣ</span>
<span color=red>ΠΡΩΪ ΕΙΣ ΤΟΝ ΟΡΘΡΟΝ</span>
<span color=red> </span>
<span color=red>Μετὰ τὴν β' Στιχολογίαν </span>
<span color=red>Καθίσματα  Ἦχος βαρὺς</span>
<span color=red>Ὡς  ἔχουσα τὸ συμπαθὲς </span>
Ἀνύψωσον  Ἐκκλησιῶν, τὸ κέρας τίμιε Σταυρέ, κατάβαλε αἱρετικῶν, τῇ σῇ δυνάμει τὴν ὀφρύν,  καὶ εὔφρανον τῶν Ὀρθοδόξων τὰς χορείας, ἀξίωσον προφθάσαι σου πάντας ἡμᾶς τὴν  προπομπήν, καὶ καταπροσκυνῆσαί σε τὸ ὑποπόδιον Χριστοῦ· ἐν σοὶ γὰρ ἐγκαυχώμεθα,  Ξύλον εὐλογημένον.

<span color=red>Δόξα... Τὸ αὐτὸ</span>

<span color=red>Καὶ  νῦν... Σταυροθεοτοκίον</span>
Ὡς ἔχουσα τὸ  συμπαθές, εἰς τὴν ταπείνωσιν ἡμῶν, καὶ βλέπουσα τοὺς ἐπὶ γῆς, εἰς εὐπερίστατον  λαόν, σπλαγχνίσθητι, εὐλογημένη Θεοτόκε, ἐπίμεινον πρεσβεύουσα, μὴ ἀπολλώμεθα  δεινῶς, ἱκέτευε ὡς ἄχραντος, τὸν εὐδιάλλακτον Θεόν, σωθῆναι τὰς ψυχὰς ἡμῶν,  Παναγία Παρθένε.

<span color=red>ᾨδὴ  α'  Ἦχος πλ. δ'</span>
<span color=red>Ὑγρὰν διοδεύσας </span>
Ὁ τῆς  ἐγκρατείας θεῖος καιρός, ἐπέλαμψε πᾶσι, μετανοίας τὸν φωτισμόν, τὸ σκότος  ἐξαίρων τῶν πταισμάτων, τοῦτον προθύμῳ καρδίᾳ δεξώμεθα.

Ἰδοὺ μετανοίας  ἡ καλλονή, ψυχὰς  μεταπλάττει, τῆς  νηστείας προσαγωγή· ταύτῃ νηφαλέως εἰσελθόντες, καὶ τῶν  πταισμάτων πιστοὶ λύσιν λάβωμεν.

Ἀρχαὶ Ἐξουσίαι  καὶ Χερουβίμ, καὶ  πᾶσαι δυνάμεις,  δυσωπήσατε τὸν καιρόν, ἡμᾶς τῆς  νηστείας ἐκτελέσαι, ἐν  μετανοίᾳ καὶ πάσῃ σεμνότητι.
<span color=red>Θεοτοκίον</span>
Ἁγία Παρθένε ἡ  τῶν πιστῶν, ἀντίληψις μόνη τὴν πρεσβείαν σου συνεργόν, καιρῷ τῆς νηστείας πᾶσι  δίδου, τοῖς Θεοτόκον ἁγνήν σε γινώσκουσι.

<span color=red>ᾨδὴ  γ'</span>
<span color=red>Οὐρανίας ἁψῖδος </span>
Τὰ ὀλέθρια  πάθη, τὰ τῆς ψυχῆς φύγωμεν, τῇ ὑποδοχῇ τῆς νηστείας καὶ κατανύξεως,  ἐπιδειξώμεθα, καρποὺς οἱ πρὶν ἁμαρτίαις, τὸν Θεὸν τὸν εὔσπλαγχνον  παραπικράναντες.

Τὰς λαμπάδας  ἐλαίῳ, τῶν  ἀγαθῶν πράξεων, πάντες  νῦν ἐφάψαι σπουδαίως προθυμηθείημεν, ὅπως  εἰσέλθωμεν, σὺν ταῖς  φρονίμοις Παρθένοις, εἰς τὸν  φωτεινότατον νυμφῶνα χαίροντες.

Θεηγόροι  Προφῆται,  θεοειδεῖς Μάρτυρες, θεῖοι  Μαθηταὶ τοῦ Σωτῆρος, τοῦτον  αἰτήσασθε, καλῶς  ἀπάρξασθαι, καὶ  εὐαρέστως τελέσαι, τὸ  νηστείας στάδιον πάντας δεόμεθα.
<span color=red>Θεοτοκίον</span>
Ὡς αἰτίαν σε  πάντων, τῶν ἀγαθῶν Δέσποινα, πάντες ἐκτενῶς δυσωποῦμεν, συνεισελθεῖν ἡμᾶς, τῇ  μεσιτείᾳ σου, τῷ τῆς νηστείας ἀγῶνι, καὶ πέρας δωρήσασθαι, τούτου σωτήριον.
<span color=red>Ὁ  Εἱρμὸς </span>
«Οὐρανίας  ἁψῖδος, ὀροφουργὲ Κύριε, καὶ τῆς ἐκκλησίας δομῆτορ, σύ με στερέωσον, ἐν τῇ ἀγάπῃ  τῇ σῇ, τῶν ἐφετῶν ἡ ἀκρότης, τῶν πιστῶν τὸ στήριγμα, μόνε φιλάνθρωπε».

<span color=red>ᾨδὴ  δ'  Ὁ Εἱρμὸς </span>
«Εἰσακήκοα  Κύριε, τῆς οἰκονομίας σου τὸ μυστήριον, κατενόησα τὰ ἔργα σου, καὶ ἐδόξασά σου  τὴν Θεότητα».

Ὥσπερ ὄρθρος  προκύψασα, νῦν ἡ  τῆς νηστείας χάρις προβάλλεται,  μετανοίας τὸν καιρὸν ἡμῖν,  ὀφλημάτων σκότος διαλύοντα.

Διαθρέψωμεν  πένητας, ἔλεον  ἐλέῳ ἀντιλαμβάνοντες, καὶ  νηστείας θείῳ ὕδατι, ψυχικὰς  κηλῖδας ἀποπλύνωμεν.

Ἐπουράνιοι  Ἄγγελοι, τὸν  ἀγαθοδότην ἐκδυσωπήσατε, τὴν  οἰκτρὰν ἡμῶν μετάνοιαν,  οἰκτιρμοῖς ἀμέτροις ὑποδέξασθαι.
<span color=red>Θεοτοκίον</span>
Καθαρὸν  ἱλαστήριον, τῶν ἁμαρτανόντων ἁγία Δέσποινα, μεσιτείᾳ σου διάρρηξον, τῶν ἁμαρτιῶν  μου τὸ χειρόγραφον.

<span color=red>ᾨδὴ  ε'  Ὁ Εἱρμὸς </span>
«Ἵνα τί με  ἀπώσω, ἀπὸ τοῦ προσώπου σου τὸ φῶς τὸ ἄδυτον, καὶ ἐκάλυψέ με, τὸ ἀλλότριον  σκότος τὸν δείλαιον, ἀλλ' ἐπίστρεψόν με, καὶ πρὸς τὸ φῶς τῶν ἐντολῶν σου, τὰς  ὁδούς μου κατεύθυνον δέομαι».

Τὴν παροῦσαν  ἡμέραν, ἀπαρχὴν  ποιούμενοι βίου σεμνότητος ἑαυτοὺς προθύμως, πρὸς  ἀγῶνας πιστοὶ εὐτρεπίσωμεν, τῆς  σαρκὸς τοὺς πόνους, καὶ τῆς  ψυχῆς τὴν εὐκαρπίαν, τῷ τῶν  ὅλων Δεσπότῃ προσάγοντες.

Μωϋσῆν ἡ  νηστεία, θείας  θεοπτίας ἀνέδειξε μέτοχον, τοῦτον  οὖν ψυχή μου,  μιμουμένη νηστείᾳ ἀνάλαβε, θείας  ἀναβάσεις, ἐν  σεαυτῇ διαθεμένη, ὅπως  ἴδῃς Θεοῦ τὴν λαμπρότητα.

Ἱερῶν Ἀποστόλων, καὶ  ἱερωνύμων Μαρτύρων δεήσεσι, τῆς  νηστείας χρόνον, διανύσαι  ἡμᾶς καταξίωσον, Ἰησοῦ  οἰκτίρμον, ἐν  μετανοίᾳ καὶ παντοίᾳ, ἀποχῇ  ἁμαρτίας δεόμεθα.
<span color=red>Θεοτοκίον</span>
Τῆς νηστείας  τὴν πύλην, μέλλοντες εἰσέρχεσθαι ἐκδυσωποῦμέν σε, τοῦ Θεοῦ τὴν πύλην, συνελθεῖν  τοῖς οἰκέταις σου Δέσποινα, καὶ πλατύναι πάντως, τοὺς λογισμούς καὶ διανοίας, τὰ  σωτήρια πράττειν θελήματα.

<span color=red>ᾨδὴ  ε'  Ἦχος πλ. β'</span>
<span color=red>Τῷ  θείῳ φέγγει σου </span>
Σταυρῷ τὰς  χεῖρας προσηλωθείς, λόγχῃ τὴν πλευρὰν διανυγείς, τὸ γραμματεῖον φιλάνθρωπε, τοῦ  παραπεσόντος Ἀδὰμ διέρρρηξας· διό σε Ζωοδότα ὕμνοις δοξάζομεν.

Δολίως ὄφις ὁ  πονηρός, πάθη  ἐπιθείς μοι ψυχικά, τοῦ  Παραδείσου ἐξώρισε, σὺ δὲ  τὰς παλάμας, ἐν τῷ  Σταυρῷ προσπαγείς, πρὸς  ὕψος ἀφθαρσίας Σῶτερ ἀνείλκυσας.

Ὁ τῆς νηστείας  θεῖος καιρός, πάθη  ἐκκαθαίρων ψυχικά, καὶ  ψυχικοὺς πλύνων μώλωπας, ἦλθε νῦν  ἐπέστη, πιστοὶ  συνδράμωμεν, καὶ  τοῦτον φιλοφρόνως ὑποδεξώμεθα.

Καιρὸς ἐπέφανεν  ἀγαθός, θείαν  εὐφροσύνην τῆς ψυχῆς, ἄπαν  ἐνδύων τὸ πρόσωπον· δεῦτε γηθοσύνως τοῦτον δεξώμεθα, νηστείᾳ  καὶ δεήσει προκαθαιρόμενοι.

Νηστείαν, δάκρυα,  προσευχήν, ἦθος  ταπεινὸν τῷ δι' ἡμᾶς,  ταπεινωθέντι προσάξωμεν, ὅπως ἐν  ἡμέρᾳ τῆς ἐγκρατείας,  συγχώρησιν βραβεύσῃ τῶν ἐπταισμένων ἡμῖν.
<span color=red>Θεοτοκίον</span>
Ταῖς φωτοβόλοις  σου ἀστραπαῖς, Δέσποινα τοῦ κόσμου ἀγαθή, τὸ τῆς ψυχῆς μου ἀπέλασον σκότος, καὶ  τὴν νύκτα τῆς ἁμαρτίας μου, προθύμως ἵνα ψάλλω, καὶ μακαρίζω σε.
<span color=red>Ἕτερον  Ἦχος πλ. δ'</span>
<span color=red>Ἵνα  τί με ἀπώσω </span>
Τὸν Σταυρὸν  προσκυνῶ σου, Κύριε φιλάνθρωπε, δι' οὗ με ἔσωσας, καὶ ὑμνῶ τὰ πάθη, τὰ σωτήρια  καὶ θεῖα Δέσποτα, δι' ὧν τῶν παθῶν μου, τῶν ἀλγεινῶν ἐρρύσθην Λόγε, εἰς ζωὴν  μετελθὼν τὴν ἀπήμονα.

Τῷ Σταυρῷ  πεποιθότες, τὴν τῶν  ἐναντίων ἀπάτην τρεπόμεθα, ἐν αὐτῷ  παγέντες, οἱ  πιστοὶ γνωρισθέντες ἐγνώσθημεν, τῷ Θεῷ  ὡς ἄρνες,  νεογενεῖς ἐκλελεγμένοι, καὶ τὸ  ἄδολον γάλα πεπώκαμεν.
<span color=red>Δόξα...</span>
Τὸν Πατέρα καὶ  Λόγον, πάντες καὶ τὸ ἅγιον Πνεῦμα δοξάζομεν, ἐν μιᾷ τῇ φύσει, γνωρισμόν, τηλαυγῆ  ἐκτιθέμενοι, προσκυνοῦντες ἄμφω, καὶ διαιροῦντες τοῖς προσώποις, ἀσυγχύτως  ἀτρέπτως λατρεύοντες.
<span color=red>Καὶ  νῦν... Θεοτοκίον</span>
Ἡ ἐλπὶς τῶν  περάτων, ἡ χαρὰ τῶν δούλων σου, σὺ εἶ Παρθένε ἁγνή, τοὺς τιμῶντας πόθῳ, τὴν  Εἰκόνα σου φύλαττε Πάναγνε, καὶ ταῖς σαῖς πρεσβείαις, πάντας ἡμᾶς τοῦ ἀλλοτρίου,  ἐλευθέρωσον ὡς συμπαθέστατος.

Δόξα σοι, ὁ Θεὸς  ἡμῶν, δόξα σοι.

Τὴν εὐθεῖαν  ὁδόν σου, Κύριε  κατεύθυνον, πᾶσι  τοῖς δούλοις σου, τοῖς  τιμῶσι πόθῳ, τῆς  νηστείας τὸ στάδιον στήριξον, καὶ ταῖς  εἰς τὸ κρεῖττον,  ἐπαγωγαῖς τῆς σῆς ἁγίας,  Βασιλείας ἡμᾶς καταξίωσον.
<span color=red>Ὁ  Εἱρμὸς </span>
«Ἵνα  τί με ἀπώσω, ἀπὸ τοῦ  προσώπου σου τὸ φῶς τὸ ἄδυτον, καὶ  ἐκάλυψέ με, τὸ  ἀλλότριον σκότος τὸν δείλαιον· ἀλλ'  ἐπίστρεψόν με, καὶ πρὸς  τὸ φῶς τῶν ἐντολῶν σου, τὰς  ὁδούς μου κατεύθυνον δέομαι».

<span color=red>ᾨδὴ  ς'</span>
<span color=red>Ἱλάσθητί μοι Σωτὴρ </span>
Νηστεύσας ὁ  Λυτρωτής, τὸν ἐνεστῶτα καιρὸν ἡμῖν, ὡρίσατο ψυχικῶν, κηλίδων καθάρσιον, ζεούσῃ  προσέλθωμεν, οἱ πιστοὶ καρδίᾳ, ὅπως λάβωμεν συγχώρησιν.

Ὁ τοῦ Τελώνου  Χριστέ, τὸν  στεναγμὸν προσδεξάμενος, καὶ  Πόρνης τὸν ἐκ ψυχῆς, κλαυθμὸν  προσαγόμενος, δέξαι ὡς  φιλάνθρωπος, τὰς ἡμῶν  δεήσεις, ἱλασμὸν  ἡμῖν δωρούμενος.

Κηρύκων καὶ  Προφητῶν, Μαρτύρων  καὶ Ἀποστόλων σου, Ὁσίων  Ἱεραρχῶν, καὶ  Χριστὲ παρακλήσεσιν, πάντων  Δικαίων σου, ἱλασμὸν  πταισμάτων, ταῖς  ψυχαῖς ἡμῶν κατάπεμψον.
<span color=red>Θεοτοκίον</span>
Ἡ μόνη τὸ  ἀσθενές, τῆς ἀνθρωπίνης ὑπάρξεως, τῷ θείῳ σου τοκετῷ, Ἁγνὴ ἐπιρρώσασα, συνεργός  μοι φάνηθι, πρὸς τὸ τῆς νηστείας, εἰσιόντι θεῖον στάδιον.
<span color=red>Ὁ  Εἱρμὸς </span>
«Ἱλάσθητί μοι  Σωτήρ· πολλαὶ γὰρ αἱ ἀνομίαι μου, καὶ ἐκ βυθοῦ τῶν κακῶν ἀνάγαγε δέομαι· πρὸ σὲ  γὰρ ἐβόησα, καὶ ἐπάκουσόν μου, ὁ Θεὸς τῆς σωτηρίας μου».

<span color=red>ᾨδὴ  ζ'</span>
<span color=red>Παῖδες Ἑβραίων ἐν καμίνῳ </span>
Πάλαι ἐν ἅρματι  πυρίνῳ, ἀνεφέρετο Ἠλίας τῇ νηστείᾳ, λαμπρυνθείς, ὦ ψυχή, τοῦτον ἐκμιμουμένη, τὰς  τῆς σαρκὸς θανάτωσον, ἀκρασίας ἐγκρατείᾳ.

Ἴδε καιρὸς τῆς  ἐγκρατείας,  ὑπεμφαίνων σοι τὸ φῶς τῆς σωτηρίας, μὴ  ἀμέλει ψυχή, Θεοῦ  μακροθυμοῦντος, ἀλλὰ  προθύμως βόησον, Ἀγαθὲ  οἰκτείρησόν με.

Παῖδας  στομώσασα νηστεία,  διετήρησε τὸ πῦρ ἀκαταφλέκτους, Ἰησοῦ  ταῖς αὐτῶν δεήσεσι πυρός με, τοῦ  αἰωνίου λύτρωσαι, τῇ πολλῇ  σου εὐσπλαγχνίᾳ.
<span color=red>Θεοτοκίον</span>
Μόνη βοήθεια  ἀνθρώπων, βοηθὸς ἡμῖν καιρῷ τῆς ἐγκρατείας, τοῖς σοῖς δούλοις γενοῦ, ὅπως ἐν  μετανοίᾳ, εὐαρεστοῦντες λάβωμεν, οὐρανῶν τὴν βασιλείαν.

<span color=red>ᾨδὴ  η'  Ὁ Εἱρμὸς </span>
«Ἑπταπλασίως  κάμινον, τῶν Χαλδαίων ὁ Τύραννος, τοῖς θεοσεβέσιν, ἐμμανῶς ἐξέκαυσε, δυνάμει δὲ  κρείττονι, περισωθέντας τούτους ἰδών, τὸν Δημιουργόν, καὶ Λυτρωτήν ἀνεβόα· οἱ  Παῖδες εὐλογεῖτε, Ἱερεῖς ἀνυμνεῖτε, λαὸς ὑπερυψοῦτε, εἰς πάντας τοὺς αἰῶνας».

Τῆς μετανοίας  κάμινον, προθυμίᾳ  ἐκκαύσωμεν, καὶ τὰς  ἡδονάς, ἐν αὐτῇ  καταφλέξωμεν, ἁπάσας  τοῦ σώματος, καὶ τοῦ  πυρὸς τοῦ μέλλοντος, πεῖραν  μὴ λαβεῖν, τόν  πλούσιον ἐν ἐλέει,  αἰτήσωμεν βοῶντες· Ἱερεῖς εὐλογεῖτε, λαὸς  ὑπερυψοῦτε, εἰς  πάντας τοὺς αἰῶνας.

Ὁ εἰσιὼν καιρὸς  ἡμῖν, τῆς  νηστείας γενήσεται, πάσης  ἁμαρτίας, ἀποχῆς  παραίτιος· μὴ οὖν κάτω κλίνωμεν, μηδὲ  ῥαθύμως δράμωμεν, ὅπως ἐν  βραχείαις, καὶ  ὀλίγαις ἡμέραις, ἐτῶν  πολλῶν κηλῖδας,  κατανύξει καρδίας,  ἐκπλύνωμεν τὸν μόνον, Θεὸν  ἡμῶν ὑμνοῦντες.

Τὰ τῶν Ἀγγέλων  τάγματα, τῶν  Μαρτύρων ὁ σύλλογος, θείων  Ἀποστόλων ὁ χορὸς ὁ ἅγιος, Ὁσίων  ὁμήγυρις, Ἱεραρχῶν  τε καὶ Προφητῶν, σὲ  ἐκδυσωποῦσιν, Ἀγαθὲ  πανοικτίρμον,  μετάνοιαν γνησίαν, τοῖς  σοῖς δούλοις παράσχου, καιρῷ  τῆς ἐγκρατείας, τῆς νῦν  εἰσαγομένης.
<span color=red>Θεοτοκίον</span>
Θεοκυῆτορ  πάναγνε, ἐπὶ σὲ καταφεύγομεν, οἴκτειρον ἡμᾶς, τῇ ἀγαθῇ πρεσβείᾳ σου, καὶ δίδου  εὐΐλατον, τὸν σὸν Υἱὸν καὶ Κύριον, ἅπασιν ἡμῖν ἐν τῷ καιρῷ τῆς νηστείας, τῆς  νῦν, εἰσαγομένης, εἰς πιστῶν σωτηρίαν, τῶν σὲ ὑμνολογούντων, εἰς πάντας τοὺς  αἰῶνας.
<span color=red>Τὸ  Τριῴδιον</span>
<span color=red>ᾨδὴ  η'</span>
<span color=red>Νόμων πατρῴων </span>
Κλῆρον πατρῷον  μὴ φυλάξαντες, τῆς ἁμαρτίας νόμῳ κατεδουλώθημεν, ἀλλ' ἐκτείνας τὰς παλάμας σου,  ἐν τῷ Σταυρῷ τῷ θείῳ, ἐλευθερίαν πᾶσιν, ἐδωρήσω δι' αὐτοῦ, ὃν σοι πίστει  προσάγομεν, ἐν ἡμέραις ἁγίαις. Ἐλέησον ἡμᾶς Ἐλεῆμον, σὲ ὑπερυψοῦντας, εἰς πάντας  τοὺς αἰῶνας.

Ὁ τῷ Σταυρῷ σου  τὴν διάστασιν, καὶ τοῦ  φραγμοῦ ἐξάρας τε τὸ μεσότοιχον, εἰρήνην  ἐν τοῖς πέρασιν,  ἐγκαινίσας πλουσίαν,  εἰρηνευούσῃ δίδου, διελθεῖν  ἡμᾶς Χριστέ,  καταστάσει τὴν μέλλουσαν νηστείαν, σὲ  Κύριον ὑμνοῦντας ἀπαύστως, καὶ  ὑπερυψοῦντας, εἰς  πάντας τοὺς αἰῶνας.

Ἡ τῆς νηστείας  χάρις σήμερον, ἡλιακὰς  ἀκτῖνας, πᾶσι  προβάλλεται,  προκαθαίρουσα τὴν ζόφωσιν, τὴν ἐκ  τῆς ἁμαρτίας, οἱ  συσχεθέντες πάθεσι,  ποικίλοις ἐν χαρᾷ,  προσελθόντες δεξώμεθα τὸ δῶρον φιλοφρόνως. Τὸν  Κύριον ὑμνεῖτε βοῶντες, καὶ ὑπερυψοῦτε, εἰς πάντας τοὺς αἰῶνας.

Πικρῶς τρυγήσας  ὁ Πρωτόπλαστος, ἐν  Παραδείσῳ πάλαι, βρῶσιν  παράλογον, ἀπερρίφη  καὶ κατάκριτος, τῆς  τρυφῆς ἐξεβλήθη, ἀλλ' ἐπὶ  ξύλου, ἥλοις  προσπαγείς, τὸ  πονηρὸν γραμματεῖον,  προσήλωσας τῆς αὐτοῦ ἁμαρτίας· διό σου τὴν πολλὴν εὐσπλαγχνίαν,  ἀνυμνολογοῦμεν, εἰς  πάντας τοὺς αἰῶνας,

Νόμον νηστείας  ἀπωσάμενοι, τῆς  ἁμαρτίας, βόθρῳ,  κατωλισθήσαμεν, καὶ  νηστείας ἐδεήθημεν, τῆς νῦν  εἰσαγομένης, ἥν περ  Οἰκτίρμον, χάριν  διανύουσιν ἡμῖν,  οὐρανόθεν κατάπεμψον, καὶ  εἰρήνην πλουσίαν. Τὸν  Κύριον ὑμνεῖτε βοῶσι, καὶ ὑπερυψοῦτε, εἰς πάντας τοὺς αἰῶνας.
<span color=red>Θεοτοκίον</span>
Καταπιπτόντων  ἐπανόρθωσις, ἁμαρτωλῶν μεσῖτις, ξένων ἀνάψυξις, λυπουμένων ἡ παράκλησις, Παναγία  Παρθένε, τὴν τῆς ψυχῆς μου λύπην διασκέδασον ἁγνή, καὶ παράκλησιν ἄνωθεν, ἐκ  Θεοῦ μοι δοθῆναι, δυσώπει μελῳδοῦντι προθύμως, σὲ ὑπερυψοῦντι, εἰς πάντας τοὺς  αἰῶνας.
<span color=red>Ἄλλος</span>
<span color=red>Ἄγγελοι καὶ οὐρανοὶ </span>
Καθηλούμενον  σαρκί, ἐν τῷ Σταυρῷ Οἰκτίρμον, κατιδοῦσά σε, ἡ τῶν κτισμάτων φύσις, διεστρέφετο,  φῶς ἡμέρας εἰς σκότος, ἐσαλεύετο ἡ γῆ, καὶ πάντα ἐκλονεῖτο.

Ἐν τῷ ὕψει τοῦ  Σταυροῦ, τὴν τῶν  ἀνθρώπων φύσιν,  συνανύψωσας, καὶ ἐκ  πλευρᾶς σου θείας, πλοῦτον  ἔβλυσας σωτηρίας, τοῖς  πίστει προσκυνοῦσι Σωτήρ, τὸ  ἄχραντόν σου Πάθος.

Εὐλογοῦμεν  Πατέρα, Υἱόν, καὶ  ἅγιον Πνεῦμα.

Εἷς Θεὸς οὖν ἡ  Τριάς, οὐ τοῦ  Πατρὸς ἐκστάντος εἰς υἱότητα, οὐδὲ  Υἱοῦ τραπέντος εἰς ἐκπόρευσιν, ἀλλ' ἴδια καὶ  ἄμφω, φῶς Θεὸν  τὰ τρία, δοξάζω  εἰς αἰῶνας.
<span color=red>Καὶ  νῦν... Θεοτοκίον</span>
Πῶς ἐγέννησας,  εἰπέ, τὸν ἐκ Πατρὸς ἀχρόνως προεκλάψαντα, καὶ σὺν ἁγίῳ Πνεύματι ἀνυμνούμενον; ἢ  ὡς οἶδεν ὁ μόνος, εὐδοκήσας τεχθῆναι, ἐκ σοῦ εἰς τοὺς αἰῶνας.

Δόξα σοι, ὁ Θεὸς  ἡμῶν, δόξα σοι.

Τὴν μετάνοιαν  ἡμῶν, ὡς  ἀγαθὸς τῇ φύσει προσδεξάμενος, τῶν τοῦ  ἐχθροῦ παγίδων ῥῦσαι Κύριε, ἵνα  πίστει καὶ πόθῳ, σὴν νῦν  ἀνυμνῶμεν, ἁγίαν  δεσποτείαν.

Αἰνοῦμεν,  εὐλογοῦμεν καὶ προσκυνοῦμεν...
<span color=red>Ὁ  Εἱρμὸς </span>
«Ἄγγελοι  καὶ οὐρανοί, τὸν ἐπὶ  θρόνου δόξης ἐποχούμενον, καὶ ὡς  Θεὸν ἀπαύστως δοξαζόμενον,  εὐλογεῖτε, ὑμνεῖτε, καὶ  ὑπερυψοῦτε, εἰς  πάντας τοὺς αἰῶνας».

<span color=red>ᾨδὴ  θ'   Ὁ Εἴρμός </span>
«Ἐξέστη ἐπὶ  τούτῳ ὁ οὐρανός, καὶ τῆς γῆς κατεπλάγη τὰ πέρατα, ὅτι Θεός, ὤφθη τοῖς ἀνθρώποις  σωματικῶς, καὶ ἡ γαστήρ σου γέγονεν, εὐρυχωροτέρα τῶν οὐρανῶν· διό σε Θεοτόκε,  Ἀγγέλων καὶ ἀνθρώπων, ταξιαρχίαι μεγαλύνουσιν».

Ἰδοὺ ὁ  φωτοφόρος ἦλθε καιρός, ἡ ἁγία  ἡμέρα, ἐπέλαμψε, τὰ  σκοτεινά, πάθη σου  ἀπόφευγε, ὦ ψυχή, καὶ τὰς  αὐγὰς ὑπόδεξαι, τὰς  καθοδηγούσας σε πρὸς τὸ φῶς,  κατάνυξιν ὡς οἶνον, πίνουσα  ἐπευφραίνου, καὶ  ἡδονῶν τὴν μέθην μίσησον.

Ὡς ὄντως  ἀγαθώτατος ὁ καιρός, τῆς  νηστείας Χριστέ, ὅν περ  δέδωκας, πᾶσι  πιστοῖς, εἰς  ἁμαρτημάτων ἀποτροπάς, καὶ  ἱλασμὸν σωτήριον, καὶ τῶν  χαρισμάτων ὑποδοχήν, ἐν ᾧ σε  δυσωποῦμεν, μετόχους  Σωτὴρ πάντας, τῶν  ἀγαθῶν σου ἡμᾶς ποίησον.

Συνήθως τὰ ἐλέη  σου ἐφ' ἡμᾶς,  ἐπιρραίνων Οἰκτίρμον τὰ πλούσια, δίδου  ἡμῖν, δάκρυα  καθαίροντα μολυσμούς, καὶ  λογισμοὺς ποθοῦντάς σε, πίστιν  καὶ ἀγάπην εἰλικρινῆ,  μετάνοιαν πλουσίαν,  οἰκείωσιν τελείαν, πρὸς σὲ  τὸν μόνον Πολυέλεον.

Ἡ πάντων τῶν  Ἀγγέλων θεία πληθύς, καὶ  Ἁγίων χοροὶ ἀξιάγαστοι, τὸν  ἀγαθόν, νῦν  ἐκδυσωπήσατε ἐκτενῶς, ὅπως τὸ  θεῖον στάδιον, τοῦτο  τῆς νηστείας τὸ ἐνεστώς, δραμεῖν  ἀνεμποδίστως, ἡμᾶς  ἐνδυναμώσῃ, καὶ  νικηφόρους ἀπεργάσηται.
<span color=red>Θεοτοκίον</span>
Φιλάγαθε  Παρθένε τὸν ἀγαθόν, ἡ τεκοῦσα Σωτῆρα ἀγάθυνον, πάντας ἡμᾶς, πάθεσιν ἀμέτροις καὶ  λογισμοῖς, κεκακωμένους Δέσποινα, καὶ βεβαρημένους ἁμαρτιῶν, φορτίοις  δυσβαστάκτοις, ἵνα σε κατὰ χρέος, ὡς Θεοτόκον μεγαλύνωμεν.
<span color=red>Ἄλλος</span>
<span color=red>Ἀπορεῖ πᾶσα γλῶσσα </span>
Ἀτονεῖ πᾶσα  φύσις, καὶ βροτῶν καὶ Ἀγγέλων, τὴν εὐσπλαγχνίαν σου, εὐχαριστεῖν Εὐεργέτα, ὅτι  σάρκα θέλων, δι' ἡμᾶς ἐπτώχευσας, καὶ ἐπὶ ξύλου ὑπὲρ ἡμῶν ἐτάθης, κατάρα  γεγονώς, ἵνα τὴν πρὶν κατάραν ἀνέλῃς, τῆς ἀνθρωπότητος.

Φαιδρὰ ἡμέρα, ἡ τῆς  ἐγκρατείας ἐπέστη, φαιδρῷ  τῷ προσώπῳ, δεῦτε  ὑπαντήσωμεν, ψυχή μου  τῷ Δεσπότῃ, χάριν  ἐκπεμφθῆναι ἄνωθεν, ἡμῖν  αἰτοῦντες, καὶ τῶν  πολλῶν σφαλμάτων διόρθωσιν εὑρεῖν, ὅπως  φρικωδεστάτης γεέννης, μὴ  πειραθῶμεν ἐκεῖ.

Τοῖς ἐν τῷ  σκότει, τῶν  ἁμαρτιῶν συσχεθεῖσι, τῆς  μετανοίας νῦν τὰ ἱερά εἰσόδια ἐπέστη, πάντων  τὰς ψυχὰς φωτίζοντα· διὸ ψυχή μου, τὸν  σκοτασμὸν ἔκκλινον, τοῦ  κόρου τῶν παθῶν, σπεῦσον  ἵνα τρυφῆς αἰωνίου,  ἐπαπολαύσῃς ἐκεῖ.

Ἐπὶ τοῦ ξύλου  χεῖρας, ἑκουσίως  ἁπλώσας, τὰ  διεστῶτα πάντα συνηγάγω Ζωοδότα, τῇ δὲ  λόγχῃ, σὴν  διανυγεὶς μακρόθυμε πλευράν, τὴν  ἥτταν τὴν ἐκ πλευρᾶς φυεῖσαν,  ἠνώρθωσας ἡμῶν· ὅθεν εὐχαριστοῦντες, ὑμνοῦμεν  τὴν εὐσπλαγχνίαν σου.

Ἡ φωτοφόρος, νῦν  ἐπιδημοῦσα νηστεία,  προσδεξιοῦται τράπεζαν ἀγώνων,  προτιθεῖσα· διὰ τοῦτο, ταύτης  νηφαλέως ἅπαντες, σεπτὸν  κρατῆρα καθαρτικῶν δακρύων ληψώμεθα πιστοί, ἵνα τῶν  ἀνηκέστων δακρύων, μὴ  πειραθῶμεν ἐκεῖ.
<span color=red>Θεοτοκίον</span>
Ἡ προστασία,  πάντων τῶν εἰς σὲ πεποιθότων, ἡ ἐν ἀνάγκαις, ἄγρυπνος ὑπάρχουσα προστάτις  Θεοτόκε, τῆς αἰωνιζούσης λύτρωσαι, ὑμᾶς γεέννης, καὶ τῶν ἀποκειμένων, κολάσεων  πικρῶν, ὅπως χρεωστικῶς ὑμνῶμεν, τὰ μεγαλεῖά σου.
<span color=red>Ὁ  Εἱρμὸς </span>
«Ἀπορεῖ πᾶσα  γλῶσσα, εὐφημεῖν πρὸς ἀξίαν, ἰλιγγιᾷ, δὲ νοῦς καὶ ὑπερκόσμιος, ὑμνεῖν σε  Θεοτόκε· ὅμως ἀγαθὴ ὑπάρχουσα, τὴν πίστιν δέχου· καὶ γὰρ τὸν πόθον οἶδας τὸν  ἔνθεον ἡμῶν· σὺ γὰρ Χριστιανῶν εἶ προστάτις, σὲ μεγαλύνομεν».

<span color=red>Ἀπόστικα </span>
<span color=red>Ἰδιόμελον Ἦχος πλ. β'</span>
Πρὸ τοῦ  σωτηρίου Σταυροῦ, τῆς ἁμαρτίας βασιλευούσης, τῆς ἀσεβείας ἐπικρατούσης, τῶν  ἀνθρώπων ἐμακαρίζετο, τρυφὴ σωματικὴ καὶ σαρκικῶν ὀρέξεων, ὀλίγοι κατεφρόνουν,  ἀφ' οὗ δέ, τὸ τοῦ Σταυροῦ μυστήριον πέπρακται, καὶ δαιμόνων ἐσβέσθη τυραννὶς τῇ  θεογνωσίᾳ, ἡ τῶν οὐρανῶν ἐπὶ γῆς ἀρετὴ πολιτεύεται· διὸ νηστεία τιμᾶται,  ἐγκράτεια λάμπει, προσευχὴ κατορθοῦται, καὶ μάρτυς καιρός, ὁ παρὼν δεδομένος  ἡμῖν, ὑπὸ τοῦ σταυρωθέντος Χριστοῦ τοῦ Θεοῦ, εἰς σωτηρίαν τῶν ψυχῶν ἡμῶν. (Δίς)
<span color=red>Μαρτυρικὸν</span>
Κύριε, ἐν τῇ  μνήμῃ τῶν Ἁγίων σου, πᾶσα ἡ κτίσις ἑορτάζει, οὐρανοὶ ἀγάλλονται σὺν τοῖς  Ἀγγέλοις, καὶ ἡ γῆ εὐφραίνεται σὺν τοῖς ἀνθρώποις, αὐτῶν ταῖς παρακλήσεσιν,  ἐλέησον ἡμᾶς.
<span color=red>Δόξα... Καὶ νῦν... Σταυροθεοτοκίον</span>
Ἡ πάναγνος ὡς  εἶδέ σε, ἐπὶ Σταυροῦ κρεμάμενον, θρηνῳδοῦσα, ἀνεβόα μητρικῶς·Υἱέ μου καὶ Θεέ  μου, γλυκύτατόν μου τέκνον, πῶς φέρεις πάθος ἐπονείδιστον.

<span color=red>ΕΝ  ΔΕ ΤΑΙΣ ΩΡΑΙΣ</span>

<span color=red>Μετὰ τὴν Τ ρ ι θ έ κ τ η  ν,   ψάλλομεν τὸ παρὸν Τροπάριον τῆς Προφητείας.</span>
<span color=red> </span>
<span color=red>Ἦχος πλ. β'</span>
Δὸς ἡμῖν  βοήθειαν ἐκ θλίψεως Κύριε, καὶ σῶσον ἡμᾶς, ὁ τεχθεὶς ἐκ Παρθένου, φιλάνθρωπε. (Δίς)

<span color=red>Προκείμενον  Ἦχος α'</span>
Γένοιτο Κύριε  τὸ ἔλεός σου ἐφ' ἡμᾶς.
<span color=red>Στίχ.  Ἀγαλλιᾶσθε δίκαιοι ἐν Κυρίῳ.</span>

<span color=red>Προφητείας Ζαχαρίου τὸ Ἀνάγνωσμα</span>
<span color=red>(Κεφ Η' 7-17)</span>
Τάδε λέγει  Κύριος Παντοκράτωρ· Ἰδού, ἐγὼ σῴζω τὸν λαόν μου ἀπὸ γῆς ἀνατολῶν, καὶ ἀπὸ γῆς  δυσμῶν, καὶ εἰσάξω αὐτὸν εἰς τὴν γῆν αὐτοῦ, καὶ κατασκηνώσω ἐν μέσῳ Ἱερουσαλήμ,  καὶ ἔσονταί μοι εἰς λαόν, καὶ ἐγὼ ἔσομαι αὐτοῖς εἰς Θεόν, ἐν ἀληθείᾳ, καὶ ἐν  δικαιοσύνῃ. Τάδε λέγει Κύριος Παντοκράτωρ· Κατισχυέτωσαν αἱ χεῖρες ὑμῶν τῶν  ἀκουόντων ἐν ταῖς ἡμέραις ταύταις τοὺς λόγους τούτους, ἐκ στόματος τῶν Προφητῶν,  ἀφ' ἧς ἡμέρας τεθεμελίωται ὁ οἶκος Κυρίου Παντοκράτορος, καὶ ὁ Ναός, ἀφ' οὗ  ᾠκοδόμηται. Διότι πρὸ τῶν ἡμερῶν ἐκείνων, ὁ μισθὸς τῶν ἀνθρώπων οὐκ ἔσται εἰς  ὄνησιν, καὶ ὁ μισθὸς τῶν κτηνῶν οὐχ ὑπάρξει, καὶ τῷ ἐκπορευομένῳ, καὶ τῷ  εἰσπορευομένῳ, οὐκ ἔσται εἰρήνη ἀπὸ τῆς θλίψεως, καὶ ἐξαποστελῶ πάντας τοὺς  ἀνθρώπους, ἕκαστον ἐπὶ τὸν πλησίον αὐτοῦ. Καὶ νῦν, οὐ κατὰ τὰς ἡμέρας τὰς  ἔμπροσθεν ἐγὼ ποιῶ τοῖς καταλοίποις τοῦ λαοῦ τούτου, λέγει Κύριος Παντοκράτωρ,  ἀλλ' ἢ δείξω εἰρήνην· ἡ ἄμπελος δώσει τὸν καρπὸν αὐτῆς, καὶ ἡ γῆ δώσει τὰ  γεννήματα αὐτῆς, καὶ ὁ οὐρανὸς δώσει τὴν δρόσον αὐτοῦ, καὶ κατακληρονομήσω τοῖς  καταλοίποις τοῦ λαοῦ μου ταῦτα πάντα. Καὶ ἔσται, ὃν τρόπον ἦτε ἐν κατάρᾳ ἐν τοῖς  ἔθνεσιν ὁ οἶκος Ἰούδα, καὶ ὁ οἶκος Ἰσραήλ, οὕτω διασώσω ὑμᾶς, καὶ ἔσεσθε ἐν  εὐλογίᾳ, θαρσεῖτε, καὶ κατισχύετε ἐν ταῖς χερσὶν ὑμῶν, διότι τάδε λέγει Κύριος  Παντοκράτωρ. Ὃν τρόπον διενοήθην τοῦ κακῶσαι ὑμᾶς, ἐν τῷ παροργίσαι με τοὺς  πατέρας ὑμῶν, λέγει Κύριος Παντοκράτωρ, καὶ οὐ μετενόησα, οὕτω παρατέταγμαι καὶ  διανενόημαι, ἐν ταῖς ἡμέραις ταύταις, τοῦ καλῶς ποιῆσαι τῇ Ἱερουσαλήμ, καὶ τῷ  οἴκῳ Ἰούδα, θαρσεῖτε. Οὗτοι οἱ λόγοι, οὓς ποιήσετε, λαλεῖτε ἀλήθειαν ἕκαστος  πρὸς τὸν πλησίον αὐτοῦ, ἀλήθειαν καὶ κρῖμα εἰρηνικὸν κρίνετε ἐν ταῖς πύλαις  ὑμῶν, καὶ ἕκαστος τὴν κακίαν τοῦ πλησίον αὐτοῦ μὴ λογίζεσθε ἐν ταῖς καρδίαις  ὑμῶν, καὶ ὅρκον ψευδῆ μὴ ἀγαπᾶτε· διότι ταῦτα πάντα ἐμίσησα, λέγει Κύριος  Παντοκράτωρ.

<span color=red>Προκείμενον  Ἦχος γ'</span>
Ψάλατε τῷ Θεῷ  ἡμῶν, ψάλατε.
<span color=red>Στίχ.  Πάντα τὰ ἔθνη κροτήσατε χεῖρας.</span>
</document>