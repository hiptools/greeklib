<?xml version="1.0" encoding="UTF-8"?>
<document book="triod" part="" name="t33" title="Τῌ  ΔΕΥΤΕΡᾼ ΤΗΣ Α' ΕΒΔΟΜΑΔΟΣ">
ΤΡΙΤῌ
<span color=red>Τῌ  ΔΕΥΤΕΡᾼ ΤΗΣ Α' ΕΒΔΟΜΑΔΟΣ</span>
<span color=red>ΕΙΣ  ΤΟΝ ΕΣΠΕΡΙΝΟΝ</span>
<span color=red> </span>
<span color=red>Στιχηρὰ</span>
<span color=red>Ἦχος β' Πάντας ὑπερβάλλω</span>
Πᾶσαν ἁμαρτίαν  διεπραξάμην, πάντας ὑπερέβην τῇ ἀσωτίᾳ, ἐὰν θελήσω μετανοῆσαι, οὐκ ἔχω δακρύων  ὀχετούς, ἐὰν ῥαθύμως καὶ νῦν βιώσω, κολάσει ὑπόδικός εἰμι. Ἀλλὰ δός μοι  διόρθωσιν μόνε ἀγαθέ, ὁ Θεός, καὶ ἐλέησόν με.

Ὄμβρους μοι  παράσχου Χριστὲ δακρύων, ἐν τῇ  τῆς Νηστείας τερπνῇ ἡμέρᾳ, ὅπως  πενθήσω καὶ ἀποπλύνω, τὸν  ῥύπον τὸν ἐκ τῶν ἡδονῶν, καὶ  ἐποφθῶ σοι κεκαθαρμένος, ἡνίκα  Κριτὴς ἐξ οὐρανοῦ, μέλλῃς  ἔρχεσθαι Κύριε, κρῖναι  τοὺς βροτούς, ὡς  κριτής, καὶ  δίκαιος μόνος.
Ἕτερον τοῦ  κυρίου Θεοδώρου
<span color=red>Ἦχος πλ. α' Ὅσιε Πάτερ</span>
Δεῦτε προθύμως,  τὸ στερρὸν ὅπλον τῆς Νηστείας, ἔχοντες ὡς θυρεόν, πᾶσαν μεθοδείαν πλάνης τοῦ  ἐχθροῦ, ἀποστρέψωμεν πιστοί, μὴ θελχθῶμεν ταῖς ἡδοναῖς τῶν παθῶν, μὴ τὸ πῦρ τῶν  πειρασμῶν δειλιάσωμεν, δι' ὧν Χριστὸς ὁ φιλάνθρωπος, βραβείοις τῆς ὑπομονῆς  στεφανώσει ἡμᾶς· ὅθεν παρρησίᾳ προσευχόμενοι, προσπίπτομεν κραυγάζοντες,  αἰτούμενοι εἰρήνην, καὶ ταῖς ψυχαῖς ἡμῶν τὸ μέγα ἔλεος.
<span color=red>Καὶ  τοῦ Μηναίου, Προσόμοια γ'</span>
<span color=red>Δόξα... Καὶ νῦν... Θεοτοκίον</span>
<span color=red> </span>
<span color=red>Προκείμενον   Ἦχος πλ.  β'   Ψαλμὸς γ'</span>
Τοῦ Κυρίου ἡ  σωτηρία, καὶ ἐπὶ τὸν λαόν σου ἡ εὐλογία σου.
<span color=red>Στίχ.  Κύριε τί ἐπληθύνθησαν οἱ θλίβοντές με;</span>

<span color=red>Γενέσεως τὸ Ἀνάγνωσμα</span>
<span color=red>(Κεφ. Α', 1-13)</span>
Ἐν ἀρχῇ  ἐποίησεν ὁ Θεὸς τὸν οὐρανὸν καὶ τὴν γῆν. Ἡ δὲ γῆ ἦν ἀόρατος, καὶ ἀκατασκεύαστος,  καὶ σκότος ἐπάνω τῆς ἀβύσσου, καὶ πνεῦμα Θεοῦ ἐπεφέρετο ἐπάνω τοῦ ὕδατος. Καὶ  εἶπεν ὁ Θεός· Γενηθήτω φῶς, καὶ ἐγένετο φῶς. Καὶ εἶδεν ὁ Θεὸς τὸ φῶς, ὅτι καλόν,  καὶ διεχώρισεν ὁ Θεὸς ἀνὰ μέσον τοῦ φωτός, καὶ ἀνὰ μέσον τοῦ σκότους. Καὶ  ἐκάλεσεν ὁ Θεὸς τὸ φῶς, Ἡμέραν, καὶ τὸ σκότος ἐκάλεσε, Νύκτα, καὶ ἐγένετο  ἑσπέρα, καὶ ἐγένετο πρωΐ, ἡμέρα μία. Καὶ εἶπεν ὁ Θεός· Γενηθήτω στερέωμα ἐν μέσῳ  τοῦ ὕδατος, καὶ ἔστω διαχωρίζον ἀνὰ μέσον ὕδατος, καὶ ὕδατος, καὶ ἐγένετο οὕτω.  Καὶ ἐποίησεν ὁ Θεός, τὸ στερέωμα, καὶ διεχώρισεν ὁ Θεὸς ἀνὰ μέσον τοῦ ὕδατος τοῦ  ἐπάνω τοῦ στερεώματος, καὶ ἀνὰ μέσον τοῦ ὕδατος τοῦ ὑποκάτω τοῦ στερεώματος. Καὶ  ἐκάλεσεν ὁ Θεὸς τὸ στερέωμα, οὐρανόν, καὶ εἶδεν ὁ Θεός, ὅτι καλόν, καὶ ἐγένετο  ἑσπέρα, καὶ ἐγένετο πρωΐ, ἡμέρα δευτέρα. Καὶ εἶπεν ὁ Θεός· Συναχθήτω τὸ ὕδωρ τὸ  ὑποκάτω τοῦ οὐρανοῦ εἰς συναγωγὴν μίαν, καὶ ὀφθήτω ἡ ξηρά, καὶ ἐγένετο οὕτω. Καὶ  συνήχθη τὸ ὕδωρ τὸ ὑποκάτω τοῦ οὐρανοῦ εἰς τὰς συναγωγὰς αὐτῶν, καὶ ὤφθη ἡ ξηρά.  Καὶ ἐκάλεσεν ὁ Θεὸς τὴν ξηράν, Γῆν, καὶ τὰ συστήματα τῶν ὑδάτων ἐκάλεσε,  θαλάσσας. Καὶ εἶδεν ὁ Θεός, ὅτι καλόν. Καὶ εἶπεν ὁ Θεός· Βλαστησάτω ἡ γῆ βοτάνην  χόρτου σπεῖρον σπέρμα κατὰ γένος καὶ καθ' ὁμοιότητα, καὶ ξύλον κάρπιμον ποιοῦν  καρπόν, οὗ τὸ σπέρμα αὐτοῦ ἐν αὐτῷ, κατὰ γένος ἐπὶ τῆς γῆς, καὶ ἐγένετο οὕτω.  Καὶ ἐξήνεγκεν ἡ γῆ βοτάνην χόρτου, σπεῖρον σπέρμα κατὰ γένος καὶ καθ' ὁμοιότητα,  καὶ ξύλον κάρπιμον ποιοῦν καρπόν, οὗ τὸ σπέρμα αὐτοῦ ἐν αὐτῷ κατὰ γένος ἐπὶ τῆς  γῆς, καὶ εἶδεν ὁ Θεός, ὅτι καλόν. Καὶ ἐγένετο ἑσπέρα, καὶ ἐγένετο πρωῒ ἡμέρα  τρίτη.

<span color=red>Προκείμενον Ἦχος πλ. α' Ψαλμὸς δ'</span>
Κύριος  εἰσακούσεταί μου, ἐν τῷ κεκραγέναι με πρὸς αὐτόν.
<span color=red>Στίχ. Ἐν  τῷ ἐπικαλεῖσθαί με, εἰσήκουσάς μου, ὁ Θεὸς τῆς δικαιοσύνης μου.</span>

<span color=red>Παροιμιῶν τὸ Ἀνάγνωσμα</span>
<span color=red>(Κεφ. Α', 1-20)</span>
Παροιμίαι  Σολομῶντος υἱοῦ Δαυΐδ, ὃς ἐβασίλευσεν ἐν Ἰσραήλ, γνῶναι σοφίαν καὶ παιδείαν, καὶ  νοῆσαι λόγον φρονήσεως, δέξασθαί τε στροφὰς λόγων, νοῆσαί τε δικαιοσύνην ἀληθῆ,  καὶ κρῖμα κατευθύνειν, ἵνα δῷ ἀκάκοις πανουργίαν. Παιδὶ δὲ νέῳ, αἴσθησίν τε καὶ  ἔννοιαν. Τῶν τε γὰρ ἀκούσας σοφός, σοφώτερος ἔσται, ὁ δὲ νοήμων κυβέρνησιν  κτήσεται, νοήσει τε παραβολήν, καὶ σκοτεινὸν λόγον, ῥήσεις τε σοφῶν καὶ  αἰνίγματα. Ἀρχὴ σοφίας, φόβος Κυρίου, σύνεσις δὲ ἀγαθὴ πᾶσι τοῖς ποιοῦσιν αὐτήν,  εὐσέβεια εἰς Θεόν, ἀρχὴ αἰσθήσεως, σοφίαν δὲ καὶ παιδείαν, ἀσεβεῖς  ἐξουθενήσουσιν. Ἄκουε, Υἱέ, νόμους πατρός σου, καὶ μὴ ἀπώσῃ θεσμούς μητρός σου.  Στέφανον γὰρ χαρίτων δέξῃ σῇ κορυφῇ, καὶ κλοιὸν χρύσεον περὶ σῷ τραχήλῳ. Υἱέ, μὴ  σὲ πλανήσωσιν ἀσεβεῖς ἄνδρες, μηδὲ βουληθῇς, ἐὰν παρακαλέσωσί σε, λέγοντες· ἐλθὲ  μεθ' ἡμῶν, κοινώνησον αἵματος, κρύψωμεν δὲ εἰς γῆν ἄνδρα δίκαιον ἀδίκως,  καταπίωμεν δὲ αὐτόν, ὥσπερ ᾍδης ζῶντα, καὶ ἄρωμεν τὸ μνημόσυνον αὐτοῦ ἀπὸ τῆς  γῆς, τὴν κτῆσιν αὐτοῦ τὴν πολυτελῆ καταλαβώμεθα, πλήσωμεν δὲ οἴκους ἡμετέρους  σκύλων, τὸν δὲ κλῆρόν σου βάλε ἐν μέσῳ ἡμῶν, κοινὸν δὲ βαλλάντιον κτησώμεθα  πάντες, καὶ μαρσίππιον ἓν γενηθήτω ἡμῖν· Υἱέ μου, μὴ πορευθῇς ἐν ὁδῷ μετ' αὐτῶν,  ἔκκλινον δὲ τὸν πόδα σου ἐκ τῶν τρίβων αὐτῶν· οἱ γὰρ πόδες αὐτῶν εἰς κακίαν  τρέχουσι, καὶ ταχινοί εἰσι τοῦ ἐκχέαι αἷμα. Οὐ γὰρ ἀδίκως ἐκτείνεται δίκτυα  πτερωτοῖς. Αὐτοὶ γὰρ οἱ φόνου μετέχοντες, θησαυρίζουσιν ἑαυτόῖς κακά, ἡ δὲ  καταστροφὴ ἀνδρῶν παρανόμων, κακή. Αὗται αἱ ὁδοί εἰσι πάντων τῶν συντελούντων τὰ  ἄνομα· τῇ γὰρ ἀσεβείᾳ τὴν ἑαυτῶν ψυχὴν ἀφαιροῦνται. Σοφία ἐν ἐξόδοις ὑμνεῖται,  ἐν δὲ πλατείαις παρρησίαν ἔχει.

<span color=red>Ἀπόστιχα</span>
<span color=red>Ἰδιόμελον Ἠχος γ'</span>
Νηστεύσωμεν  νηστείαν δεκτήν, εὐάρεστον τῷ Κυρίῳ, ἀληθὴς νηστεία, ἡ τῶν κακῶν ἀλλοτρίωσις,  ἐγκράτεια γλώσσης, θυμοῦ ἀποχή, ἐπιθυμιῶν χωρισμός, καταλαλιᾶς, ψεύδους, καὶ  ἐπιορκίας· ἡ τούτων ἔνδεια, νηστεία ἐστίν, ἀληθὴς καὶ εὐπρόσδεκτος. (Δίς)
<span color=red>Μαρτυρικὸν</span>
Μεγάλη τῶν  Μαρτύρων σου Χριστὲ ἡ δύναμις! ἐν μνήμασι γὰρ κεῖνται, καὶ πνεύματα διώκουσι,  καὶ κατήργησαν ἐχθροῦ τὴν ἐξουσίαν, τῇ πίστει τῆς Τριάδος, ἀγωνισάμενοι ὑπὲρ τῆς  εὐσεβείας.
<span color=red>Δόξα... Καὶ νῦν... Θεοτοκίον</span>
Θεοτόκε ἡ  προστασία πάντων τῶν δεομένων, εἰς σὲ θαρροῦμεν, εἰς σὲ καυχώμεθα, ἐν σοὶ πᾶσα ἡ  ἐλπὶς ἡμῶν ἐστι, πρέσβευε τῷ ἐκ σοῦ τεχθέντι, ὑπὲρ ἀχρείων δούλων σου.

<span color=red>Τῌ  ΔΕΥΤΕΡᾼ ΤΗΣ Α' ΕΒΔΟΜΑΔΟΣ</span>
<span color=red>ΕΙΣ  ΤΟ ΑΠΟΔΕΙΠΝΟΝ</span>
<span color=red> </span>
<span color=red>Ἐλέησόν με ὁ Θεός, ἐλέησόν με</span>
<span color=red> </span>
<span color=red>Ὁ  Κανών, Ποίημα Ἀνδρέου Κρήτης</span>
<span color=red>ᾨδὴ  α' Ἦχος πλ. β'</span>
<span color=red>Ὁ  Εἱρμὸς</span>
«Βοηθὸς καὶ  σκεπαστής, ἐγένετό μοι εἰς σωτηρίαν, οὗτός μου Θεός, καὶ δοξάσω αὐτόν, Θεὸς τοῦ  Πατρός μου, καὶ ὑψώσω αὐτόν· ἐνδόξως γὰρ δεδόξασται».  (Δίς)

Πόθεν ἄρξομαι  θρηνεῖν, τὰς τοῦ  ἀθλίου μου βίου πράξεις; ποίαν  ἀπαρχήν, ἐπιθήσω  Χριστέ, τῇ νῦν  θρηνωδίᾳ; ἀλλ' ὡς  εὔσπλαγχνός μοι δός,  παραπτωμάτων ἄφεσιν.

Δεῦρο τάλαινα  ψυχή, σὺν τῇ  σαρκί σου τῷ πάντων Κτίστῃ,  ἐξομολογοῦ καὶ ἀπόσχου λοιπόν, τῆς πρὶν  ἀλογίας, καὶ  προσάγαγε Θεόν, ἐν  μετανοίᾳ δάκρυα.

Τὸν  πρωτόπλαστον Ἀδάμ, τῇ  παραβάσει παραζηλώσας, ἔγνων  ἐμαυτόν,  γυμνωθέντα Θεοῦ, καὶ τῆς  ἀϊδίου,  βασιλείας καὶ τρυφῆς, διὰ τὰς  ἁμαρτίας μου.

Οἴμοι τάλαινα  ψυχή! τί  ὡμοιώθης τῇ πρώτη Εὔα; εἶδες  γὰρ κακῶς, καὶ  ἐτρώθης πικρῶς, καὶ ἥψω  τοῦ ξύλου, καὶ  ἐγεύσω προπετῶς, τῆς  παραλόγου βρώσεως.

Ἀντὶ Εὔας  αἰσθητῆς, ἡ νοητὴ  μοὶ κατέστη Εὔα, ὁ ἐν τῇ  σαρκί, ἐμπαθὴς  λογισμός, δεικνὺς  τὰ ἡδέα, καὶ  γευόμενος ἀεί, τῆς  πικρᾶς καταπόσεως.

Ἐπαξίως τῆς  Ἐδέμ,  προεξερρίφη ὡς μὴ φυλάξας, μίαν σου  Σωτήρ, ἐντολὴν  ὁ Ἀδάμ, ἐγὼ δὲ  τί πάθω, ἀθετῶν  διαπαντὸς τὰ ζωηρά σου λόγια;
<span color=red>Δόξα...</span>
Ὑπερούσιε  Τριάς, ἡ ἐν Μονάδι προσκυνουμένη, ἆρον τὸν κλοιόν, ἀπ' ἐμοῦ τὸν βαρύν, τὸν τῆς  ἁμαρτίας, καὶ ὡς εὔσπλαγχνός μοι δός, δάκρυα κατανύξεως.
<span color=red>Καὶ  νῦν... Θεοτοκίον</span>
Θεοτόκε ἡ  ἐλπίς, καὶ προστασία τῶν σε ὑμνούντων, ἆρον τὸν κλοιόν, ἀπ' ἐμοῦ τὸν βαρύν, τὸν  τῆς ἁμαρτίας, καὶ ὡς Δέσποινα ἁγνή, μετανοοῦντα δέξαι με.

<span color=red>ᾨδὴ  β'</span>
<span color=red>Ὁ  Εἱρμὸς</span>
«Πρόσεχε,  οὐρανὲ καὶ λαλήσω, καὶ ἀνυμνήσω Χριστόν, τὸν ἐκ Παρθένου σαρκί, ἐπιδημήσαντα». (Δίς)

Πρόσεχε, οὐρανέ, καὶ  λαλήσω, γῆ  ἐνωτίζου φωνῆς,  μετανοούσης Θεῷ, καὶ  ἀνυμνούσης αὐτόν.

Πρόσχες μοί, ὁ Θεὸς ὁ  Σωτήρ μου, ἱλέῳ  ὄμματί σου, καὶ  δέξαι μου, τὴν  θερμὴν ἐξομολόγησιν.

Ἡμάρτηκα, ὑπὲρ  πάντας ἀνθρώπους, μόνος  ἡμάρτηκά σοι, ἀλλ'  οἴκτειρον ὡς Θεός, Σῶτερ τὸ  ποίημά σου.

Μορφώσας μου, τὴν τῶν  παθῶν ἀμορφίαν, ταῖς  φιληδόνοις ὁρμαῖς,  ἐλυμηνάμην τοῦ νοῦ τὴν ὡραιότητα.

Ζάλη με, τῶν  κακῶν περιέχει,  εὔσπλαγχνε Κύριε, ἀλλ' ὡς τῷ  Πέτρῳ κᾀμοί, τὴν  χεῖρα Σῶτερ, ἔκτεινον.

Ἐσπίλωσα, τὸν τῆς  σαρκός μου χιτῶνα, καὶ  κατερρύπωσα, τὸ κατ' εἰκόνα  Σωτήρ, καὶ καθ' ὁμοίωσιν.

Ἠμαύρωσα, τῆς  ψυχῆς τὸ ὡραῖον, ταῖς τῶν  παθῶν ἡδοναῖς, καὶ ὅλως  ὅλον τὸν νοῦν, χοῦν  ἀπετέλεσα.

Διέρρηξα, νῦν τὴν  στολήν μου τὴν πρώτην, ἣν  ἐξυφάνατό μοι, ὁ  Πλαστουργὸς ἐξ ἀρχῆς, καὶ  ἔνθεν κεῖμαι γυμνός.

Ἐνδέδυμαι,  διερρηγμένον χιτῶνα, ὃν  ἐξυφάνατό μοι, ὁ ὄφις  τῇ συμβουλῇ, καὶ  καταισχύνομαι.

Τὰ δάκρυα, τὰ τῆς  πόρνης οἰκτίρμον, κᾀγὼ  προβάλλομαι. Ἱλάσθητί  μοι Σωτήρ, τῇ εὐσπλαγχνίᾳ σου.

Προσέβλεψα, τοῦ  φυτοῦ τὸ ὡραῖον, καὶ  ἠπατήθην τὸν νοῦν, καὶ ἄρτι  κεῖμαι γυμνός, καὶ  καταισχύνομαι.

Ἐτέκταινον, ἐπὶ τὸν  νῶτόν μου πάντες, οἱ  ἀρχηγοὶ τῶν κακῶν,  μακρύνοντες κατ' ἐμοῦ τὴν  ἀνομίαν αὐτῶν.
<span color=red>Δόξα...</span>
Ἕνα σε ἐν τρισὶ  τοῖς προσώποις, Θεὸν ἁπάντων ὑμνῶ, τὸν Πατέρα, καὶ τὸν Υἱόν, καὶ Πνεῦμα τὸ  ἅγιον.
<span color=red>Καὶ  νῦν... Θεοτοκίον</span>
Ἄχραντε,  Θεοτόκε Παρθένε, μόνη πανύμνητε, ἱκέτευε ἐκτενῶς, εἰς τὸ σωθῆναι ἡμᾶς.

<span color=red>ᾨδὴ  γ'</span>
<span color=red>Ὁ  Εἱρμὸς</span>
«Ἐπὶ τὴν  ἀσάλευτον Χριστέ, πέτραν τῶν ἐντολῶν σου, τὴν Ἐκκλησίαν σου στερέωσον».

Πῦρ παρὰ Κυρίου  ποτέ, Κύριος  ἐπιβρέξας, τὴν γῆν  Σοδόμων πρὶν κατέφλεξεν.

Εἰς τὸ ὄρος  φεῦγε ψυχή, ὥσπερ ὁ  Λὼτ ἐκεῖνος, καὶ εἰς  Σηγὼρ προανασώθητι.

Φεῦγε ἐμπρησμὸν  ὦ ψυχή, φεῦγε  Σοδόμων καῦσιν, φεῦγε  φθορὰν θείας φλογώσεως.

Ἥμαρτόν σοι  μόνος ἐγώ, ἥμαρτον  ὑπὲρ πάντας, Χριστὲ  Σωτὴρ μὴ ὑπερίδῃς με.

Σὺ εἶ ὁ Ποιμὴν  ὁ καλός, ζήτησόν  με τὸν ἄρνα, καὶ  πλανηθέντα μὴ παρίδῃς με.

Σὺ εἶ ὁ γλυκὺς  Ἰησοῦς, σὺ εἶ ὁ  Πλαστουργός μου, ἐν σοὶ  Σωτὴρ δικαιωθήσομαι.

Ἐξομολογοῦμαί  σοι Σωτήρ. Ἥμαρτόν σοι ἀμέτρως, ἀλλ' ἄνες ἄφες μοι, ὡς εὔσπλαγχνος.
<span color=red>Δόξα...</span>
Ὦ Τριὰς Μονὰς ὁ  Θεός, σῶσον ἡμᾶς ἐκ πλάνης, καὶ πειρασμῶν καὶ περιστάσεων.
<span color=red>Καὶ  νῦν... Θεοτοκίον</span>
Χαῖρε θεοδόχε  γαστήρ· χαῖρε θρόνε Κυρίου, χαῖρε ἡ Μήτηρ τῆς ζωῆς ἡμῶν.

<span color=red>ᾨδὴ  δ'</span>
<span color=red>Ὁ  Εἱρμὸς</span>
«Ἀκήκοεν ὁ  Προφήτης, τὴν ἔλευσίν σου Κύριε, καὶ ἐφοβήθη, ὅτι μέλλεις ἐκ Παρθένου τίκτεσθαι,  καὶ ἀνθρώποις δείκνυσθαι καὶ ἔλεγεν· Ἀκήκοα τὴν ἀκοήν σου καὶ ἐφοβήθην, δόξα τῇ  δυνάμει σου Κύριε». (Δίς)

Τὰ ἔργα σου μὴ  παρίδῃς, τὸ  πλάσμα σου μὴ παρόψῃ Δικαιοκρῖτα, εἰ καὶ  μόνος ἥμαρτον ὡς ἄνθρωπος, ὑπὲρ  πάντα ἄνθρωπον Φιλάνθρωπε· ἀλλ' ἔχεις ὡς  Κύριος πάντων τὴν ἐξουσίαν, ἀφιέναι  ἁμαρτήματα.

Ἐγγίζει ψυχὴ τὸ  τέλος, ἐγγίζει  καὶ οὐ φροντίζεις, οὐχ  ἑτοιμάζῃ. Ὁ καιρὸς  συντέμνει, διανάστηθι, ἐγγὺς ἐπὶ θύραις ὁ Κριτής ἐστιν, ὡς ὄναρ, ὡς ἄνθος ὁ  χρόνος τοῦ βίου τρέχει, τί μάτην ταραττόμεθα;

Ἀνάνηψον ὦ ψυχή  μου, τὰς  πράξεις σου ἃς εἰργάσω ἀναλογίζου, καὶ  ταύταις ἐπ' ὄψεσι  προσάγαγε, καὶ  σταγόνας στάλαξον δακρύων σου, εἰπὲ  παρρησίᾳ τὰς πράξεις, τὰς  ἐνθυμήσεις, Χριστῷ, καὶ  δικαιώθητι.

Οὐ γέγονεν ἐν  τῷ βίῳ, ἁμάρτημα  οὐδὲ πρᾶξις, οὐδὲ  κακία, ἣν ἐγὼ  Σωτὴρ οὐκ ἐπλημμέλησα, κατὰ  νοῦν καὶ λόγον, καὶ  προαίρεσιν, καὶ  θέσει, καὶ  γνώμῃ, καὶ  πράξει ἐξαμαρτήσας, ὡς ἄλλος  οὐδεὶς πώποτε.

Ἐντεῦθεν καὶ  κατεκρίθην, ἐντεῦθεν  κατεδικάσθην ἐγὼ ὁ τάλας, ὑπὸ τῆς  οἰκείας συνειδήσεως, ἧς οὐδὲν  ἐν κόσμῳ βιαιότερον. Κριτὰ  λυτρωτά μου καὶ γνῶστα, φεῖσαι καὶ ῥῦσαι, καὶ σῶσόν με τὸν δείλαιον.

Ἡ κλῖμαξ ἣν  εἶδε πάλαι, ὁ μέγας  ἐν Πατριάρχαις, δεῖγμα  ψυχή μου,  πρακτικῆς ὑπάρχει ἐπιβάσεως,  γνωστικῆς τυγχάνει ἀναβάσεως, εἰ  θέλεις οὖν πράξει, καὶ  γνώσει καὶ θεωρίᾳ, βιοῦν  ἀνακαινίσθητι.

Τὸν καύσωνα τῆς  ἡμέρας, ὑπέμεινε  δι' ἔνδειαν  ὁ Πατριάρχης καὶ τὸν παγετὸν τῆς νυκτὸς ἤνεγκε, καθ' ἡμέραν  κλέμματα ποιούμενος,  ποιμαίνων, πυκτεύων, δουλεύων, ἵνα τὰς  δύο, γυναῖκας  εἰσαγάγηται.

Γυναῖκάς μοι  δύο νόει, τὴν  πρᾶξίν τε καὶ τὴν γνῶσιν ἐν θεωρίᾳ, τὴν μὲν  Λείαν, πρᾶξιν  ὡς πολύτεκνον· τὴν Ῥαχὴλ δέ, γνῶσιν  ὡς πολύπονον· καὶ γὰρ ἄνευ πόνων, οὐ  πρᾶξις, οὐ  θεωρία, ψυχὴ  κατορθωθήσεται.
<span color=red>Δόξα...</span>
Ἀμέριστον τῇ  οὐσίᾳ, ἀσύγχυτον τοῖς προσώποις θεολογῶ σε, τὴν Τριαδικὴν μίαν Θεότητα, ὡς  ὁμοβασίλειον, καὶ σύνθρονον, βοῶ σοι τὸ ᾎσμα, τὸ μέγα, τὸ ἐν ὑψίστοις, τρισσῶς  ὑμνολογούμενον.
<span color=red>Καὶ  νῦν... Θεοτοκίον</span>
Καὶ τίκτεις καὶ  παρθενεύεις, καὶ μένεις δι' ἀμφοτέρων φύσει Παρθένος. ὁ τεχθεὶς καινίζει νόμους  φύσεως, ἡ νηδὺς δὲ κύει μὴ λοχεύουσα, Θεὸς ὅπου θέλει, νικᾶται φύσεως τάξις·  ποιεῖ γὰρ ὅσα βούλεται.

<span color=red>ᾨδὴ  ε'</span>
<span color=red>Ὁ  Εἱρμὸς</span>
«Ἐκ νυκτὸς  ὀρθρίζοντα Φιλάνθρωπε, φώτισον δέομαι, καὶ ὁδήγησον κᾀμέ, ἐν τοῖς προστάγμασί  σου, καὶ δίδαξόν με Σωτήρ, ποιεῖν τὸ θέλημά σου». (Δίς)

Ἐν νυκτὶ τὸν  βίον μου διῆλθον ἀεί· σκότος γὰρ γέγονε, καὶ  βαθεῖά μοὶ ἀχλύς, ἡ νὺξ  τῆς ἁμαρτίας, ἀλλ' ὡς  ἡμέρας υἱόν, Σωτὴρ  ἀνάδειξόν με.

Τὸν Ῥουβὶμ  μιμούμενος ὁ τάλας ἐγώ, ἔπραξα  ἄθεσμον, καὶ  παράνομον βουλήν, κατὰ  Θεοῦ Ὑψίστου, μιάνας  κοίτην ἐμήν, ὡς τοῦ  πατρὸς ἐκεῖνος.

Ἐξομολογοῦμαί  σοι Χριστὲ Βασιλεῦ. Ἥμαρτον ἥμαρτον, ὡς οἱ πρὶν τῷ Ἰωσήφ, ἀδελφοὶ πεπρακότες,  τὸν τῆς ἁγνείας καρπόν, καὶ τὸν τῆς σωφροσύνης.

Ὑπὸ τῶν  συγγόνων ἡ δικαία ψυχή, δέδοτο  πέπρατο, εἰς  δουλείαν ὁ γλυκύς, εἰς  τύπον τοῦ Κυρίου· αὐτὴ δὲ ὅλη ψυχή, ἐπράθης  τοῖς κακοῖς σου.

Ἰωσὴφ τὸν  δίκαιον, καὶ  σώφρονα νοῦν, μίμησαι  τάλαινα, καὶ  ἀδόκιμε ψυχή, καὶ μὴ  ἀκολασταὶνου, ταῖς  παραλόγοις ὁρμαῖς, ἀεὶ  παρανομοῦσα.

Εἰ καὶ λάκκῳ  ᾤκησε ποτὲ Ἰωσήφ, Δέσποτα  Κύριε, ἀλλ' εἰς  τύπον τῆς Ταφῆς, καὶ τῆς  Ἐγέρσεώς σου, ἐγὼ δὲ  τί σοι ποτέ, τοιοῦτο  προσενέγκω;
<span color=red>Δόξα...</span>
Σὲ Τριὰς  δοξάζομεν τὸν ἕνα Θεόν, Ἅγιος, Ἅγιος, Ἅγιος εἶ ὁ Πατήρ, ὁ Υἱὸς καὶ τὸ Πνεῦμα,  ἁπλὴ οὐσία Μονάς, ἀεὶ προσκυνουμένη.
<span color=red>Καὶ  νῦν... Θεοτοκίον</span>
Ἐκ σοῦ  ἠμφιάσατο τὸ φύραμά μου, ἄφθορε, ἄνανδρε, Μητροπάρθενε Θεός, ὁ κτίσας τοὺς  αἰῶνας, καὶ ἥνωσεν ἑαυτῶ, τὴν τῶν ἀνθρώπων φύσιν.

<span color=red>ᾨδὴ  ς'</span>
<span color=red>Ὁ  Εἱρμὸς</span>
«Ἐβόησα ἐν ὅλῃ  καρδίᾳ μου, πρὸς τὸν οἰκτίρμονα Θεόν, καὶ ἐπήκουσέ μου ἐξ ᾍδου κατωτάτου, καὶ  ἀνήγαγεν ἐκ φθορᾶς τὴν ζωήν μου». (Δίς)

Τὰ δάκρυα Σωτὴρ  τῶν ὀμμάτων μου, καὶ τοὺς  ἐκ βάθους στεναγμούς, καθαρῶς  προσφέρω, βοώσης  τῆς καρδίας, ὁ Θεὸς  ἡμάρτηκά σοι, ἱλάσθητί  μοι.

Ἐξένευσας ψυχὴ  τοῦ Κυρίου σου, ὥσπερ  Δαθὰν καὶ Ἀβειρών· ἀλλὰ φεῖσαι κράξον, ἐξ ᾍδου  κατωτάτου, ἵνα μὴ  τὸ χάσμα, τῆς γῆς  σε συγκαλύψῃ.

Ὡς δάμαλις ψυχὴ  παροιστρήσασα,  ἐξωμοιώθης τῷ Ἐφραίμ, ὡς  δορκὰς ἐκ βρόχων, ἀνάσωσον  τὸν βίον,  πτερωθεῖσα πράξει, καὶ νῷ  καὶ θεωρίᾳ.

Ἡ χεὶρ ἡμᾶς  Μωσέως πιστώσεται, ψυχὴ πῶς  δύναται Θεός,  λεπρωθέντα βίον, λευκάναι  καὶ καθάραι· καὶ μὴ ἀπογνῷς σεαυτήν, κἂν  ἐλεπρώθης.
<span color=red>Δόξα...</span>
Τριάς εἰμι ἁπλὴ  ἀδιαίρετος, διαιρετὴ προσωπικῶς, καὶ Μονὰς ὑπάρχω, τῇ φύσει ἡνωμένη, ὁ Πατήρ  φησι καὶ Υἱός, καὶ θεῖον Πνεῦμα.
<span color=red>Καὶ  νῦν... Θεοτοκίον</span>
Ἡ μήτρα σου  Θεὸν ἡμῖν ἔτεκε, μεμορφωμένον καθ' ἡμᾶς, ἀλλ' ὡς Κτίστην πάντων, δυσώπει  Θεοτόκε, ἵνα ταῖς πρεσβείαις ταῖς σαῖς δικαιωθῶμεν.

<span color=red>Κοντάκιον Ἦχος πλ. β'</span>
Ψυχή μου, ψυχή  μου, ἀνάστα, τί καθεύδεις; Τὸ τέλος ἐγγίζει, καὶ μέλλεις θορυβεῖσθαι. Ἀνάνηψον  οὖν, ἵνα φείσηταί σου Χριστὸς ὁ Θεός, ὁ πανταχοῦ παρών, καὶ τὰ πάντα πληρῶν.

<span color=red>ᾨδὴ  ζ'</span>
<span color=red>Ὁ  Εἱρμὸς</span>
«Ἡμάρτομεν,  ἠνομήσαμεν, ἠδικήσαμεν ἐνώπιόν σου, οὐδὲ συνετηρήσαμεν, οὐδὲ ἐποιήσαμεν, καθὼς  ἐνετείλω ἡμῖν. Ἀλλὰ μὴ παραδῴης ἡμᾶς εἰς τέλος, ὁ τῶν Πατέρων Θεός». (Δίς)

Ἡμάρτηκα,  ἐπλημμέλησα, καὶ  ἠθέτησα τὴν ἐντολήν σου, ὅτι ἐν  ἁμαρτίαις προήχθην, καὶ  προσέθηκα τοῖς μώλωψι τραῦμα ἐμοί, ἀλλ' αὐτός με  ἐλέησον ὡς εὔσπλαγχνος, ὁ τῶν  Πατέρων Θεός.

Τὰ κρύφια τῆς  καρδίας μου,  ἐξηγόρευσά σοι τῷ Κριτῇ μου, ἴδε μου  τὴν ταπείνωσιν, ἴδε καὶ  τὴν θλίψίν μου, καὶ  πρόσχες τῇ κρίσει μου νῦν, καὶ  αὐτός με ἐλέησον ὡς εὔσπλαγχνος ὁ τῶν Πατέρων Θεός.

Σαοὺλ ποτέ, ὡς  ἀπώλεσε, τοῦ  πατρὸς αὐτοῦ ψυχὴ τὰς ὄνους, πάρεργον  τὸ βασίλειον εὗρε, πρὸς  ἀνάρρησιν. Ἀλλ' ὅρα  μὴ λάθῃς σαυτήν, τὰς κτηνώδεις ὀρέξεις σου, προκρίνουσα τῆς βασιλείας Χριστοῦ.

Δαυῒδ ποτέ, ὁ  πατρόθεος, εἰ καὶ  ἥμαρτε διττῶς ψυχή μου, βέλει  μὲν τοξευθεὶς τῆς μοιχείας, τῷ δὲ  δόρατι ἁλοὺς τῆς τοῦ φόνου ποινῆς. ἀλλ' αὐτὴ τὰ  βαρύτερα τῶν ἔργων νοσεῖς, ταῖς  κατὰ γνώμην ὁρμαῖς.

Συνῆψε μέν, ὁ Δαυῒδ  ποτέ,  ἀνομήματι τὴν ἀνομίαν· φόνῳ γὰρ τὴν μοιχείαν ἐκίρνα, τὴν  μετάνοιαν εὐθὺς παραδείξας διπλῆν. ἀλλ' αὐτὴν  πονηρότερα εἰργάσω, ψυχή, μὴ  μεταγνοῦσα Θεῷ.

Δαυῒδ ποτὲ  ἀνεστήλωσε,  συγγραψάμενος ὡς ἐν εἰκόνι, ὕμνον, δι' οὗ τὴν  πρᾶξιν ἐλέγχει, ἣν  εἰργάσατο κραυγάζων· Ἐλέησόν με· σοὶ γὰρ μόνῳ ἐξήμαρτον, τῷ  πάντων Θεῷ, αὐτὸς  καθάρισόν με.
<span color=red>Δόξα...</span>
Τριὰς ἁπλὴ  ἀδιαίρετε, Ὁμοούσιε Μονὰς ἁγία, φῶτα καὶ φῶς, καὶ ἅγια τρία, καὶ ἓν ἅγιον  ὑμνεῖται Θεὸς ἡ Τριάς· ἀλλ' ἀνύμνησον, δόξασον, ζωὴν καὶ ζωάς, ψυχὴ τὸν πάντων  Θεόν.
<span color=red>Καὶ  νῦν... Θεοτοκίον</span>
Ὑμνοῦμέν σε  εὐλογοῦμέν σε, προσκυνοῦμέν σε Θεογεννῆτορ, ὅτι τῆς ἀχωρίστου Τριάδος, ἀπεκύησας  τὸν ἕνα Υἱὸν καὶ Θεόν· καὶ αὐτὴ προηνέῳξας ἡμῖν, τοῖς ἐν γῇ τὰ ἐπουράνια.

<span color=red>ᾨδὴ  η'</span>
<span color=red>Ὁ  Εἱρμὸς</span>
«Ὃν Στρατιαί,  οὐρανῶν δοξάζουσι, καὶ φρίττει τὰ Χερουβίμ, καὶ τὰ Σεραφίμ, πᾶσα πνοὴ καὶ κτίσις  ὑμνεῖτε, εὐλογεῖτε, καὶ ὑπερυψοῦτε εἰς πάντας τοὺς αἰῶνας». (Δίς)

Ἡμαρτηκότα, Σωτὴρ  ἐλέησον,  διέγειρόν μου τὸν νοῦν, πρὸς  ἐπιστροφήν, δέξαι  μετανοοῦντα,  οἰκτείρησον βοῶντα· Ἥμαρτόν σοι, σῶσον, ἠνόμησα, ἐλέησόν  με.

Ὁ διφρηλάτης, Ἠλίας, ἅρματι, ταῖς  ἀρεταῖς ἐπιβάς, ὡς εἰς  οὐρανόν, ἤγετο  ὑπεράνω, ποτὲ τῶν  ἐπιγείων· τούτου οὖν ψυχή μου, τὴν  ἄνοδον ἀναλογίζου.

Ὁ Ἐλισσαῖος, ποτὲ  δεξάμενος, τὴν  μηλωτὴν Ἡλιοῦ, ἔλαβε  διπλῆν, χάριν  παρὰ Κυρίου, αὐτὴ δὲ  ὦ ψυχή μου, ταύτης  οὐ μετέσχες, τῆς  χάριτος δι' ἀκρασίαν.

Τοῦ Ἰορδάνου, τὸ  ῥεῖθρον πρότερον, τῇ  μηλωτῇ Ἠλιού, δι' Ἐλισσαιέ, ἔστη  ἔνθα καὶ ἔνθα, αὐτὴ δὲ  ὦ ψυχή μου, ταύτης  οὐ μετέσχες, τῆς  χάριτος δι' ἀκρασίαν.

Ἡ Σωμανῖτις, ποτὲ τὸν  δίκαιον, ἐξένισεν  ὦ ψυχή, γνώμῇ  ἀγαθῇ· σὺ δὲ οὐκ εἰσῳκίσω, οὐ ξένον, οὐχ  ὁδίτην· ὅθεν τοῦ νυμφῶνος, ῥιφήσῃ  ἔξω θρηνῳδοῦσα.

Τοῦ Γιεζῆ, ἐμιμήσω  τάλαινα, τὴν  γνώμην τὴν ῥυπαράν, πάντοτε  ψυχή, οὗ τὴν  φιλαργυρίαν, ἀπώθου  κἂν ἐν γήρει, φεῦγε  τῆς γεέννης, τὸ πῦρ  ἐκστᾶσα τῶν κακῶν σου.
Εὐλογοῦμεν  Πατέρα, Υἱόν, καὶ ἅγιον Πνεῦμα
Ἄναρχε Πάτερ,  Υἱὲ συνάναρχε, Παράκλητε ἀγαθέ, Πνεῦμα τὸ εὐθές, Λόγου Θεοῦ Γεννῆτορ, Πατρὸς  ἀνάρχου Λόγε, Πνεῦμα ζῶν καὶ κτίζον· Τριὰς Μονὰς ἐλέησόν με.
<span color=red>Καὶ  νῦν... Θεοτοκίον</span>
Ὡς ἐκ βαφῆς,  ἁλουργίδος Ἄχραντε, ἡ νοητὴ πορφυρίς, τοῦ Ἐμμανουήλ, ἔνδον ἐν τῇ γαστρί σου, ἡ  σάρξ συνεξυφάνθη· ὅθεν Θεοτόκον, ἐν ἀληθείᾳ σὲ τιμῶμεν.

<span color=red>ᾨδὴ  θ'</span>
<span color=red>Ὁ  Εἱρμὸς</span>
«Ἀσπόρου  συλλήψεως, ὁ τόκος ἀνερμήνευτος, Μητρὸς ἀνάνδρου, ἄφθορος ἡ κύησις· Θεοῦ γὰρ ἡ  γέννησις, καινοποιεῖ τὰς φύσεις. Διό σε πᾶσαι αἱ γενεαί, ὡς Θεόνυμφον Μητέρα,  ὀρθοδόξως μεγαλύνομεν». (Δίς)

Ὁ νοῦς  τετραυμάτισται, τὸ σῶμα  μεμαλάκισται, νοσεῖ τὸ  πνεῦμα, ὁ λόγος  ἠσθένησεν, ὁ βίος  νενέκρωται, τὸ τέλος  ἐπὶ θύραις· διό μοι τάλαινα ψυχή, τί  ποιήσεις ὅταν ἔλθῃ, ὁ Κριτὴς  ἀνερευνῆσαι τὰ σά;

Μωσέως  παρήγαγον, ψυχὴ τὴν  κοσμογένεσιν, καὶ ἐξ  ἐκεῖ νοῦ, πᾶσαν  ἐνδιάθετον, γραφὴν  ἱστοροῦσάν σοι, δικαίους  καὶ ἀδίκους, ὧν τοὺς  δευτέρους ὦ ψυχή, ἐμιμήσω, οὐ τοὺς  πρώτους, εἰς Θεὸν  ἐξαμαρτήσασα.

Ὁ Νόμος  ἠσθένησεν, ἀργεῖ το  Εὐαγγέλιον, Γραφὴ δὲ  πᾶσα, ἐν σοὶ  παρημέληται, Προφῆται  ἠτόνησαν, καὶ πᾶς  δικαίου λόγος· αἱ τραυματίαι σου ὦ ψυχή,  ἐπληθύνθησαν, οὐκ  ὄντος, ἰατροῦ  τοῦ ὑγιοῦντός σε.

Τῆς νέας παράγω  σοι, Γραφῆς  τὰ ὑποδείγματα, ἐνάγοντά  σε, ψυχὴ  πρὸς κατάνυξιν, δικαίους  οὖν ζήλωσον,  ἁμαρτωλοὺς ἐκτρέπου, καὶ  ἐξιλέωσαι Χριστόν,  προσευχαῖς τε καὶ νηστείαις, καὶ  ἁγνείᾳ καὶ σεμνότητι.

Χριστὸς  ἐνηνθρώπησε, καλέσας  εἰς μετάνοιαν, λῃστὰς  καὶ πόρνας, ψυχὴ  μετανόησον, ἡ θύρα  ἠνέῴκται, τῆς  Βασιλείας ἤδη, καὶ  προαρπάζουσιν αὐτήν,  Φαρισαῖοι καὶ Τελῶναι, καὶ  μοιχοὶ μεταποιούμενοι.

Χριστὸς  ἐνηνθρώπησε, σαρκὶ  προσομιλήσας μοι, καὶ  πάντα ὅσα, ὑπάρχει  τῆς φύσεως, βουλήσει  ἐπλήρωσε, τῆς  ἁμαρτίας δίχα,  ὑπογραμμόν σοι ὦ ψυχή, καὶ  εἰκόνα προδεικνύων, τῆς  αὐτοῦ συγκαταβάσεως.

Χριστὸς Μάγους  ἔσωσε, Ποιμένας  συνεκάλεσε, Νηπίων  δήμους, ἀπέδειξε  Μάρτυρας,  Πρεσβύτην ἐδόξασε, καὶ  γηραλέαν Χήραν, ὧν οὐκ  ἐζήλωσας ψυχή, οὐ τὰς  πράξεις, οὐ τὸν  βίον, ἀλλ' οὐαί σοι  ἐν τῷ κρίνεσθαι!

Νηστεύσας ὁ  Κύριος, ἡμέρας  τεσσαράκοντα, ἐν τῇ  ἐρήμῳ, ὕστερον  ἐπείνασε, δεικνὺς  τὸ ἀνθρώπινον. Ψυχὴ μὴ  ἀθυμήσῃς, ἂν σοι προσβάλλῃ ὁ ἐχθρός, προσευχῇ τε καὶ νηστείᾳ, ἐκ ποδῶν  ἀποκρουσθήτω σοι.
<span color=red>Δόξα...</span>
Πατέρα  δοξάσωμεν, Υἱὸν ὑπερυψώσωμεν, τὸ θεῖον Πνεῦμα, πιστῶς προσκυνήσωμεν Τριάδα  ἀχώριστον, Μονάδα κατ' οὐσίαν, ὡς φῶς καὶ φῶτα καὶ ζωήν, καὶ ζωὰς ζωοποιοῦσαν,  καὶ φωτίζουσαν τὰ πέρατα.
<span color=red>Καὶ  νῦν... Θεοτοκίον</span>
Τὴν πόλιν σου  φύλαττε, Θεογεννῆτορ Πάναγνε· ἐν σοὶ γὰρ αὕτη, πιστῶς βασιλεύουσα, ἐν σοὶ καὶ  κρατύνεται, καὶ διὰ σοῦ νικῶσα, τροποῦται πάντα πειρασμόν, καὶ σκυλεύει  πολεμίους, καὶ διέπει τὸ ὑπήκοον.
Ἅγιε τοῦ Θεοῦ,  πρέσβευε ὑπὲρ ἡμῶν
Ἀνδρέα  σεβάσμιε, καὶ Πάτερ τρισμακάριστε, Ποιμὴν τῆς Κρήτης, μὴ παύσῃ δεόμενος, ὑπὲρ  τῶν σὲ ὑμνούντων, ἵνα ῥυσθῶμεν πάσης ὀργῆς, καὶ θλίψεως, καὶ φθορᾶς, καὶ  πταισμάτων λυτρωθῶμεν, οἱ τιμῶντές σου τὴν μνήμην ἀεί.

<span color=red>Τῌ  ΤΡΙΤῌ ΤΗΣ Α' ΕΒΔΟΜΑΔΟΣ</span>
<span color=red>ΕΙΣ  ΤΟΝ ΟΡΘΡΟΝ</span>
<span color=red> </span>
<span color=red>Εἰς  τὴν β' Στιχολογίαν </span>
<span color=red>Καθίσματα Ἦχος β'</span>
Ὑπερευλογημένη  ἡ χάρις, τῆς πανσέπτου Νηστείας· Μωϋσῆς γὰρ δι' αὐτῆς ἐδοξάσθη, καὶ Νόμον τὸν ἐν  γράμματι, ἐν πλαξὶν ὑπεδέξατο, τοῦ πυρὸς δυνατώτεροι, Παῖδες νέοι ἀνεδείχθησαν.  Ἐν αὐτῇ οὖν κατασβέσωμεν, τῆς σαρκὸς πάθη φλογίζοντα, Χριστῷ τῷ Σωτῆρι βοῶντες·  Ἐπιστροφὴν ἡμῖν πᾶσι δώρησαι, καὶ ῥῦσαι τῆς γεέννης.
<span color=red>Δόξα...</span>
<span color=red>Ἕτερον Εὐσπλαγχνίας</span>
Μετανοίας  ἐφέστηκε καιρός, ἐγκρατείας ἐπίδειξαι καρποὺς ὦ ψυχή μου, βλέψον πρὸς τοὺς πρὶν  μετανοήσαντας, κράξον τῷ Χριστῷ· Ἥμαρτον σῶσόν με, ὡς ἔσωσας Δέσποτα, Τελώνην  στενάξαντα, ἐκ καρδίας Ἀγαθέ, ὁ μόνος ὑπάρχων πολυέλεος.
<span color=red>Καὶ  νῦν... Θεοτοκίον</span>
Προστασία θερμὴ  Χριστιανῶν, τὸν Υἱόν σου ἱκέτευε ἀεὶ Θεοτόκε, πάσης κακουργίας καὶ δεινότητος,  ῥύσασθαι ἡμᾶς τοῦ πολεμήτορος, καὶ δοῦναι συγχώρησιν ἡμῖν, ὧν ἡμάρτομεν, διὰ  σπλάγχνα οἰκτιρμῶν, ταῖς σαῖς ἱκεσίαις Μητροπάρθενε.

<span color=red>Εἰς  τὴν γ' Στιχολογίαν </span>
<span color=red>Καθίσματα Ἦχος πλ. α'</span>
Κύριε, τὴν  σωτήριον ἐγκράτειαν δισημερεύοντες, βοῶμέν σοι· Κατάνυξον ἡμῶν τὰς καρδίας τῶν  δούλων σου, καὶ πρόσδεξαι τὰς ἐν φόβῳ εὐχὰς ἡμῶν, παρέχων ἡμῖν εὔδρομον τὸ τῆς  Νηστείας στάδιον, ἱλασμὸν καὶ τὸ μέγα ἔλεος.

<span color=red>Δόξα...  τὸ  αὐτὸ</span>
<span color=red> </span>
<span color=red>Καὶ  νῦν...   Θεοτοκίον</span>
<span color=red>Τὸν  συνάναρχον Λόγον</span>
Ἡ τὸ Ἄνθος τὸ  θεῖον, ῥίζα βλαστήσασα, κιβωτὲ καὶ λυχνία, καὶ στάμνε πάγχρυσε, ἁγία τράπεζα  ζωῆς, τὸν ἄρτον φέρουσα, ὡς Υἱόν σου καὶ Θεὸν ἐκδυσώπησον αὐτόν, σὺν τῷ ἁγίῳ  Προδρόμῳ, τοῦ οἰκτειρῆσαι καὶ σῶσαι, τοὺς Θεοτόκον ὁμολογοῦντάς σε.

<span color=red>ᾨδὴ  β'   Ἦχος β'</span>
<span color=red>Ὁ  Εἱρμὸς</span>
«Ἴδετε, ἴδετε,  ὅτι ἐγώ εἰμι, ὁ ἐν θαλάσσῃ σώσας, καὶ ἐν ἐρήμῳ κορέσας, Ἰσραηλίτην λαόν, καὶ τὸ  ὕδωρ ἐκ πέτρας πηγάσας τοῖς βροτοῖς, ἵνα τὸν πάλαι τῇ φθορᾷ, πεπτωκότα φορέσας,  ἑλκύσω πρὸς ἐμαυτόν, δι' ἄφατον ἔλεος».

Νῦψον,  γρηγόρησον, στέναξον  δάκρυσον, διὰ  νηστείας, ὅλον τῆς  ἁμαρτίας τὸν φόρτον ψυχὴ ἀπόρριψον, τῇ θερμῇ  μετανοίᾳ, ἀπόφυγε  τὸ πῦρ, καὶ διὰ  πένθους τῶν παθῶν, τὸν  πενθήρη χιτῶνα διάρρηξον, τὴν  στολὴν τὴν θείαν λαμβάνουσα.

Ὄρει  προσέλθωμεν, ἀρίστων  πράξεων, διὰ  νηστείας πάντες, τὰς  χαμαιζήλους λιπόντες, τῶν  ἡδονῶν προσβολάς, καὶ εἰς  γνόφον εἰσδύντες, σεπτῶν  θεωριῶν, μόνον  ὀψώμεθα Χριστοῦ, τὸ  ἐράσιμον κάλλος,  θεούμενοι μυστικῶς, θείαις  ἀναβάσεσιν.

Οἴμοι! τί  γένωμαι; τί  διαπράξωμαι; τὴν  ἁμαρτίαν πράττων, καὶ τὸν  Δεσπότην οὐ φρίττων, ὁ  ἀσυνείδητος; διὰ  τοῦτο πρὸ δίκης κατάδικός εἰμι.  Δικαιοκρίτα Ἀγαθέ, ἐπιστρέψας με σῶσον, τὸν ὑπὲρ πάντας βροτούς, σὲ  παραπικράναντα.
<span color=red>Θεοτοκίον</span>
Ἡ αγεώργητος,  γῆ ἡ βλαστήσασα, τὸν τοῦ παντὸς τροφέα, τὸν ὑπανοίγοντα χεῖρα, καὶ εὐδοκίᾳ τῇ  αὐτοῦ, ἐμπιπλῶντα πᾶν ζῷον, ἰσχύϊ θεϊκῇ, στήριξον ἄρτῳ ζωτικῷ, παρειμένας  καρδίας, τῷ κόρῳ τῶν δυσχερῶν, ἡμῶν παραπτώσεων.
<span color=red>Εἱρμὸς ἄλλος</span>
<span color=red>Ἦχος πλ. α' Ἴδετε, ἴδετε...</span>
Δεῦτε  συνέλθωμεν, ἐν τῷ  ταμείῳ τῆς ψυχῆς, Κυρίῳ  τὰς εὐχὰς ἀποδιδόντες, καὶ  βοῶντες· Πάτερ ὁ ἐν οὐρανοῖς, τὰ  ὀφειλήματα ἡμῶν, ἄνες καὶ  ἄφες, ὡς μόνος  εὔσπλαγχνος.

Τὸ τῆς ψυχῆς  ἡμῶν, ἐν τῇ  νηστείᾳ ἱλαρόν,  δεικνύντες μὴ στυγνάσωμεν, τὴν τῶν  πεποθημένων ἡμερῶν ἐναλλαγήν, ὡς  ἐκλάμπουσαν ἡμῖν, τῆς  εὐσεβείας τὰ κατορθώματα.
<span color=red>Δόξα...</span>
Ἄναρχε ἄκτιστε,  ἡ τρισυπόστατος Μονάς, Κυρία Βασιλεία τῶν αἰώνων, σὲ δοξάζει τὸν Πατέρα, καὶ  Υἱόν, καὶ τὸ ἅγιον Πνεῦμα, πληθὺς Ἀγγέλων, καὶ πᾶσα φύσις βροτῶν.
<span color=red>Καὶ  νῦν... Θεοτοκίον</span>
Σὲ τὸ πανάρετον  κλέος, τοῦ γένους ἡμῶν ὑμνοῦμεν· διὰ σοῦ γὰρ ἐθεώθημεν Παρθένε· καὶ γὰρ ἔτεκες  ἡμῖν τὸν Σωτῆρα καὶ Θεόν, Χριστὸν τὸν λύσαντα, τῆς κατάρας ἡμᾶς.
Δόξα σοι, ὁ  Θεὸς ἡμῶν, δόξα σοι
Τίς πῦρ  ἀπέσβεσε; τίς φράττει στόματα θηρίων; Νηστεία ἡ τοὺς Παῖδας, ἐκ καμίνου  ῥυσαμένη, καὶ Προφήτην Δανιήλ, ἐκ λεόντων τῆς βορᾶς, ἣν ἀσπασώμεθα, καὶ ἡμεῖς  ἀδελφοί.
<span color=red>Ὁ  Εἱρμὸς</span>
«Ἴδετε, ἴδετε  ὅτι ἐγώ εἰμι Θεός, ὁ σάρκα ἐνδυσάμενος, βουλήσει ἑκουσίᾳ, ἵνα σώσω τὸν Ἀδάμ, τὸν  ἐκ πλάνης πεσόντα, τῇ παραβάσει διὰ τοῦ ὄφεως».

<span color=red>ᾨδὴ  η'</span>
<span color=red>Τὸν  ἐν τῇ βάτῳ Μωσεῖ</span>
Ὕπνον ἀπώθου  ψυχή, τῆς δεινῆς ῥαθυμίας, καὶ προθύμως γρηγόρει, πρὸς τὰς θείας ἐντολάς,  ἐγγίζει ὁ Νυμφίος, λαμπαδηφόρος σπεῦσον, αὐτῷ προσυπαντῆσαι.

Τραυματισθέντα  δεινῶς, ἡδονῶν  τῇ ῥομφαίᾳ, τῇ  μοτώσει οἰκτίρμον, τῆς  εὐσπλάγχνου σου ῥοπῆς,  ἰάτρευσόν με Λόγε, ὅπως σε  εὐχαρίστως, δοξάζω  εἰς αἰῶνας.

Ἀπὸ παθῶν  βλαβερῶν, ἀπὸ  φθόνου καὶ μίσους, ἀπὸ  πάσης κακίας,  ἐγκρατεύθητι ψυχή, σιτίοις  τρεφομένη, τοῖς τὴν  τρυφὴν τὴν ἄνω, ἀΰλως  προξενοῦσι.
<span color=red>Θεοτοκίον</span>
Θεογεννῆτορ  Ἁγνή, τῆς ψυχῆς μου τὰ ἕλκη, καὶ καρδίας τὰ πάθη, καὶ νοὸς τὰς ἐκτροπάς,  θεράπευσον ὡς μόνη, ἁμαρτωλῶν βοηθός, καὶ πορθουμένων τεῖχος.
<span color=red>Εἱρμὸς ἄλλος</span>
<span color=red>Τὸν  Ποιητὴν τῆς Κτίσεως</span>
Ἐν ἐγκρατείᾳ  ἅπαντες, τὰς ψυχὰς πτερώσαντες, ἐν τοῖς οὐρανοῖς, εὐχὰς εὐπροσδέκτους,  προσάξωμεν Κυρίῳ.

Πνεῦμα τῆς  κατανύξεως, λαβόντες  δακρύσωμεν, πρὸς  λύτρον ψυχῶν ἀνυμνολογοῦντες, Χριστὸν  εἰς τοὺς αἰῶνας.
Εὐλογοῦμεν  Πατέρα, Υἱόν, καὶ ἅγιον Πνεῦμα
Τριὰς ἡ  ὁμοούσιος, καὶ Μονὰς ἡ ἄκτιστος, καὶ πάντων Θεός, σὲ ὑπερυψοῦμεν, εἰς πάντας  τοὺς αἰῶνας.
<span color=red>Καὶ  νῦν... Θεοτοκίον</span>
Ἱκετηρίαν  ποίησον, ὑπὲρ τῶν ὑμνούντων σε Πανάχραντε, ῥυσθῆναι παντοίων, πειρασμῶν καὶ  κινδύνων.
Δόξα σοι, ὁ  Θεὸς ἡμῶν, δόξα σοι
Τρυφὴν πλουσίου  πτύσαντες, δεῦτε τῷ Λαζάρῳ συννηστεύσωμεν, ἵνα ἡμᾶς θάλψῃ, τοῦ Ἀβραὰμ ὁ κόλπος.
Αἰνοῦμεν,  εὐλογοῦμεν καὶ προσκυνοῦμεν...
<span color=red>Ὁ  Εἱρμὸς</span>
Τὸν Ποιητὴν τῆς  Κτίσεως, ὃν φρίττουσιν Ἄγγελοι, ὑμνεῖτε λαοί, καὶ ὑπερυψοῦτε, εἰς πάντας τοὺς  αἰῶνας.

<span color=red>ᾨδὴ  θ'</span>
<span color=red>Τῶν  γηγενῶν, τίς ἤκουσε</span>
Τῶν γηγενῶν,  τίς οὕτως ὀλισθήσας, Θεὸν παρώργισε ποτὲ; τίς ταῖς ὁρμαῖς τῆς κακίας  ἐξηκολούθησε, καὶ καταγώγιον ὤφθη τῆς ἁμαρτίας, ὥσπερ ἐγὼ ὁ τάλας; Ἀλλ' ὁ Θεός,  ὁ θελητὴς τοῦ ἐλέους, σύ με οἴκτειρον.

Θεοειδῶν, Ἀγγέλων  αἱ Δυνάμεις, τὸν  εὐδιάλλακτον Θεόν,  ἐκδυσωπήσατε, σῶσαι  ψυχήν, εἰς  πέλαγος, βιωτικῶν  τε ἡδονῶν, καὶ  τρικυμίαις παθῶν χειμαζομένην, καὶ  προσβολαῖς τῶν ἐναντίων,  πνευμάτων κινδυνεύουσαν.

Δεῦρο ψυχὴ  πτεροῖς κουφιζομένη, διὰ  νηστείας ἀρετῶν, τῆς  χαμαιζήλου κακίας ὑπεξανάστηθι, καὶ  θεωρίαις ἐντρύφα, ταῖς  φανωτάταις τρυφὴν ταῖς προξενούσαις τῶν ἀρετῶν, θεοειδὴς  γενομένη, διὰ  πίστεως.
<span color=red>Θεοτοκίον</span>
Τίς ἀκουστὰς  ποιήσει τὰς αἰνέσεις, σοῦ τῆς τεκούσης ὑπὲρ νοῦν, τὸν αἰνετὸν καὶ Δεσπότην Ἁγνὴ  καὶ Κύριον, ὃν ὑπεραινοῦσιν, Ἀγγέλων Ταξιαρχίαι. Αὐτὸν οὖν ἐκδυσώπει, ὑπὲρ λαοῦ  ἡμαρτηκότος, Παρθένε ἀπειρόγαμε.
<span color=red>Εἱρμὸς ἄλλος</span>
<span color=red>Ἡσαΐα χόρευε</span>
Ὁ καιρὸς  εὐπρόσδεκτος, ἡ ἡμέρα, τῶν σωτηριῶν, προσάξωμεν τῷ Θεῷ, δῶρα ἀρετῶν, ἐν ᾧ  ἀποθέμενοι, τὰ τοῦ σκότους, ἔργα ἀδελφοί, ἐπενδυσώμεθα, ὅπλα φωτός, καθώς Παῦλος  βοᾷ.

Δεῦτε ὡς ὁ  Κύριος, ἐν  νηστείᾳ, εἷλε τὸν  ἐχθρόν, ἐν τούτῳ  καὶ ἡμεῖς,  θραύσωμεν αὐτοῦ, τὰ βέλη  καὶ ἔνεδρα. Ὀπίσω  μου ὕπαγε Σατάν, ἕκαστος λέγοντες, ἐν τῷ μέλλειν ἐκπειράζειν ἡμᾶς.
<span color=red>Δόξα...</span>
Ὁμοουσιότητι,  ἀνυμνῶ σε, ἄναρχε Τριάς, σεπτὴ ζωαρχική, ἄτμητε Μονάς. Πατὴρ ὁ ἀγέννητος, καὶ  γεννητέ, Λόγε καὶ Υἱέ, Πνεῦμα τὸ ἅγιον, ἡμᾶς σῶσον τοὺς ὑμνοῦντάς σε.
<span color=red>Καὶ  νῦν... Θεοτοκίον</span>
Ὑπὲρ νοῦν ὁ  Τόκος σου, Θεομῆτορ· ἄνευ γὰρ ἀνδρός, ἡ σύλληψις ἐν σοί, καὶ παρθενικῶς, ἡ  κύησις γέγονε· καὶ γὰρ Θεός ἐστιν ὁ τεχθείς, ὂν μεγαλύνοντες, σὲ Παρθένε  μακαρίζομεν.
Δόξα σοι, ὁ  Θεὸς ἡμῶν, δόξα σοι
Νηστείᾳ  προβάλλοντες, τῷ τῶν εὐχῶν, ὄρει καὶ ἡμεῖς, καρδίᾳ καθαρᾷ, ἴδωμεν Θεόν, τὰς  πλάκας δεχόμενοι, τῶν ἐντολῶν, ἔνδον ὡς Μωσῆς, δόξῃ ἀστράπτοντες, τῷ προσώπῳ τῆς  ἀγάπης αὐτοῦ.
<span color=red>Ὁ  Εἱρμὸς</span>
«Ἡσαΐα χόρευε,  ἡ Παρθένος, ἔσχεν ἐν γαστρί, καὶ ἔτεκεν Υἱόν, τὸν Ἐμμανουήλ, Θεόν τε καὶ  ἄνθρωπον. Ἀνατολή, ὄνομα αὐτῷ, ὃν μεγαλύνοντες, σὲ Παρθένε μακαρίζομεν».

<span color=red>Ἀπόστιχα τῶν Αἴνων</span>
<span color=red>Ἰδιόμελον Ἦχος γ'</span>
Ἀρξώμεθα λαοί,  τῆς ἀμώμου Νηστείας, ἥτις ἐστὶ τῶν ψυχῶν σωτηρία, δουλεύσωμεν τῷ Κυρίῳ ἐν φόβῳ,  ἐλαίῳ εὐποιΐας, τὰς κεφαλὰς ἀλείψωμεν, καὶ ὕδατι ἁγνείας τὰ πρόσωπα νιψώμεθα, μὴ  βαττολογήσωμεν, ἐν ταῖς προσευχαῖς, ἀλλ' ὡς ἐδιδάχθημεν, οὕτω βοήσωμεν· Πάτερ  ἡμῶν ὁ ἐν τοῖς οὐρανοῖς, ἄφες ἡμῖν τὰ παραπτώματα ἡμῶν, ὡς φιλάνθρωπος. (Δίς)
<span color=red>Μαρτυρικὸν</span>
Βασιλέων καὶ  τυράννων, τὸν φόβον ἀπώσαντο οἱ Χριστοῦ Στρατιῶται, καὶ εὐθαρσῶς καὶ ἀνδρείως,  αὐτὸν ὡμολόγησαν, τὸν ἁπάντων Κύριον, Θεὸν καὶ Βασιλέα, καὶ πρεσβεύουσιν, ὑπὲρ  τῶν ψυχῶν ἡμῶν.
<span color=red>Δόξα... Καὶ νῦν... Θεοτοκίον</span>
Θεοτόκε ἡ  προστασία πάντων τῶν δεομένων, εἰς σὲ θαρροῦμεν, εἰς σὲ καυχώμεθα, ἐν σοὶ πᾶσα ἡ  ἐλπὶς ἡμῶν ἐστί. Πρέσβευε τῷ ἐκ σοῦ τεχθέντι, ὑπὲρ ἀχρείων δούλων σου.

<span color=red>ΕΙΣ  ΤΗΝ ΤΡΙΘΕΚΤΗΝ</span>
<span color=red> </span>
<span color=red>Τροπάριον τῆς Προφητείας   Ἦχος α'</span>
Ὅτι πάροικοι  ἐσμὲν ἐν τῇ γῇ, καθὼς πάντες οἱ πατέρες ἡμῶν, τὸ βραχὺ τῆς ζωῆς ἡμῶν,  ἀναμάρτητον φύλαξον Σωτὴρ ἡμῶν καὶ ἐλέησον ἡμᾶς ὡς φιλάνθρωπος.

<span color=red>Δόξα... Καὶ νῦν... Τὸ αὐτὸ</span>
<span color=red> </span>
<span color=red>Προκείμενον   Ἦχος δ'   Ψαλμὸς ε'</span>
Πρόσχες τῇ φωνῇ  τῆς δεήσεώς μου.
<span color=red>Στίχ. Τὰ  ῥήματά μου ἐνώτισαι Κύριε.</span>

<span color=red>Προφητείας Ἡσαΐου τὸ Ἀνάγνωσμα</span>
<span color=red>(Κεφ. Α', 19-31 Β', 13)</span>
Τάδε λέγει  Κύριος· Ἐὰν θέλητε καὶ εἰσακούσητέ μου, τὰ ἀγαθὰ τῆς γῆς φάγεσθε, ἐὰν δὲ μὴ  θέλητε, μηδὲ εἰσακούσητέ μου, μάχαιρα ὑμᾶς κατέδεται· τὸ γὰρ στόμα Κυρίου  ἐλάλησε ταῦτα. Πῶς ἐγένετο πόρνη πόλις πιστὴ Σιών, πλήρης κρίσεως; ἐν ᾗ  δικαιοσύνη ἐκοιμήθη ἐν αὐτῇ, νῦν δὲ φονευταί. Τὸ ἀργύριον ὑμῶν ἀδόκιμον· οἱ  κάπηλοί σου σμίγουσι τὸν οἶνον ὕδατι· οἱ ἄρχοντές σου ἀπειθοῦσι, κοινωνοὶ  κλεπτῶν, ἀγαπῶντες δῶρα, διώκοντες ἀνταπόδομα, ὀρφανοὺς οὐ κρίνοντες, καὶ κρίσει  χηρῶν οὐ προσέχοντες. Διὰ τοῦτο, τάδε λέγει Κύριος, ὁ Δεσπότης Σαβαώθ, ὁ  Δυνάστης τοῦ Ἰσραήλ· οὐαὶ τοῖς ἰσχύουσιν ἐν Ἱερουσαλήμ! οὐ παύσεται γάρ μου ὁ  θυμός ἐν τοῖς ὑπεναντίοις, καὶ κρίσιν ἐκ τῶν ἐχθρῶν μου ποιήσω, καὶ ἐπάξω τὴν  χεῖρά μου ἐπὶ σέ, καὶ πυρώσω σε εἰς καθαρόν, τοὺς δὲ ἀπειθοῦντας ἀπολέσω, καὶ  ἀφελῶ πάντας ἀνόμους ἀπὸ σοῦ, καὶ πάντας ὑπερηφάνους ταπεινώσω. Καὶ ἐπιστήσω  τοὺς κριτάς σου, ὡς τὸ πρότερον, καὶ συμβούλους σου, ὡς τὸ ἀπ' ἀρχῆς, καὶ μετὰ  τούς ταῦτα κληθήσῃ πόλις δικαιοσύνης, μητρόπολις πιστὴ Σιών· μετὰ γὰρ κρίματος  σωθήσεται ἡ αἰχμαλωσία αὐτῆς, καὶ μετὰ ἐλεημοσύνης. Καὶ συντριβήσονται οἱ ἄνομοι  καὶ οἱ ἁμαρτωλοὶ ἅμα, καὶ οἱ ἐγκαταλιπόντες τὸν Κύριον συντελεσθήσονται. Διότι  νῦν αἰσχυνθήσονται ἐν τοῖς εἰδώλοις αὐτῶν, ἃ αὐτοὶ ἠβούλοντο, καὶ αἰσχυνθήσονται  ἐν τοῖς γλυπτοῖς αὐτῶν, ἐφ' οἷς αὐτοὶ ἐπεποίθησαν, καὶ αἰσχυνθήσονται ἐν τοῖς  ἔργοις τῶν χειρῶν αὐτῶν, ἐφ οἷς αὐτοὶ ἐβουλεύσαντο. Ἔσται γάρ, ὡς τερέβινθος,  ἀποβεβληκυῖα τὰ φύλλα αὐτῆς· καὶ ὡς παράδεισος, ὕδωρ μὴ ἔχων. Καὶ ἔσται ἡ ἰσχὺς  αὐτῶν, ὡς καλάμη στυππείου, καὶ ἡ ἐργασία αὐτῶν, σπινθῆρες πυρός, καὶ  κατακαυθήσονται οἱ ἄνομοι καὶ οἱ ἁμαρτωλοὶ ἅμα, καὶ οὐκ ἔσται ὁ σβέσων, ὁ λόγος  ὁ γενόμενος πρὸς Ἡσαΐαν υἱον Ἀμώς, περὶ Ἰουδαίας, καὶ περὶ Ἱερουσαλήμ. Ὅτι ἔσται  ἐν ταῖς ἐσχάταις ἡμέραις ἐμφανὲς τὸ ὄρος Κυρίου, καὶ ὁ οἶκος τοῦ Θεοῦ ἐπ' ἄκρων  τῶν ὀρέων, καὶ ὑψωθήσεται ὑπεράνω τῶν βουνῶν, καὶ ἥξουσιν ἐπ' αὐτῷ πάντα τὰ  ἔθνη. Καὶ πορεύσονται λαοὶ πολλοί, καὶ ἐροῦσι· Δεῦτε, ἀναβῶμεν εἰς τὸ ὄρος  Κυρίου, καὶ εἰς τὸν οἶκον τοῦ Θεοῦ Ἰακώβ, καὶ ἀναγγελεῖ ἡμῖν τὴν ὁδὸν αὐτοῦ, καὶ  πορευσώμεθα ἐν αὐτῇ.

<span color=red>Προκείμενον   Ἦχος δ'   Ψαλμὸς ς'</span>
Κύριε, μὴ τῷ  θυμῷ σου ἐλέγξῃς με.
<span color=red>Στίχ.  Ἐλέησόν με Κύριε, ὅτι ἀσθενής  εἰμι.</span>
</document>