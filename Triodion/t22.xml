<?xml version="1.0" encoding="UTF-8"?>
<document book="triod" part="" name="t22" title="Τῌ  ΚΥΡΙΑΚῌ ΕΣΠΕΡΑΣ">
ΔΕΥΤΕΡᾼ
<span color=red>Τῌ  ΚΥΡΙΑΚῌ ΕΣΠΕΡΑΣ</span>
<span color=red> </span>
<span color=red>Ἀπόστικα </span>
<span color=red>Ἦχος  πλ. δ'</span>
Λιχνευσάμενοι,  τὴν πρώτην ὑπέστημεν γύμνωσιν, ἡττηθέντες τῆς πικρᾶς γεύσεως, καὶ τοῦ Θεοῦ  ἐξόριστοι γεγόναμεν, ἀλλ' ἐπανάγωμεν πρὸς μετάνοιαν, καὶ τὰς αἰσθήσεις  ἐκκαθάρωμεν πρὸς ἃς ὁ πόλεμος, ἐπεισόδιον τὴν νηστείαν ποιούμενοι, ἐλπίδι  χάριτος, τὰς καρδίας βεβαιούμενοι, οὐ βρώμασιν, ἐν οἷς οὐκ ὠφελήθησαν οἱ  περιπατήσαντες, καὶ βρωθήσεται ἡμῖν ὁ Ἀμνὸς τοῦ Θεοῦ, ἐν τῇ ἱερᾷ καὶ φωτοφόρῳ  νυκτὶ τῆς ἐγέρσεως, τὸ ὑπὲρ ἡμῶν ἀχθὲν σφάγιον, τὸ τοῖς Μαθηταῖς κοινωνῆσαν, ἐν  ἑσπέρᾳ τοῦ μυστηρίου, καὶ σκότους λύον τὴν ἀγνωσίαν, ἐν τῷ φωτὶ τῆς αὐτοῦ  Ἀναστάσεως. (Δίς)
<span color=red>Μαρτυρικὸν</span>
Μάρτυρες Κυρίου,  πάντα τόπον ἁγιάζετε, καὶ πᾶσαν νόσον θεραπεύετε, καὶ νῦν πρεσβεύσατε, ῥυσθῆναι  τῶν παγίδων τοῦ ἐχθροῦ, τὰς ψυχὰς ἡμῶν δεόμεθα.
<span color=red>Δόξα... Καὶ νῦν... Θεοτοκίον</span>
Τὰ οὐράνια ὑμνεῖ  σε, κεχαριτωμένη Μήτηρ ἀνύμφευτε, καὶ ἡμεῖς δοξολογοῦμεν, τὴν ἀνεξιχνίαστόν σου  γέννησιν, Θεοτόκε πρέσβευε σωθῆναι τὰς ψυχὰς ἡμῶν.

<span color=red>Τῌ  ΔΕΥΤΕΡᾼ ΤΗΣ ΤΥΡΙΝΗΣ</span>
<span color=red>ΠΡΩΪ  ΕΝ Τῼ ΟΡΘΡῼ</span>
<span color=red> </span>
<span color=red>Μετὰ  τὴν β' Στιχολογίαν </span>
<span color=red>Καθίσματα Ἦχος α'</span>
<span color=red>Τοῦ  λίθου σφραγισθέντος</span>
Ἠνέῳκται τῆς  θείας, μετανοίας τὰ πρόθυρα, προσέλθωμεν προθύμως, ἁγνισθέντες τὰ σώματα,  βρωμάτων, καὶ παθῶν τὴν ἀποχήν, ποιοῦντες ὡς ὑπήκοοι Χριστοῦ, τοῦ καλέσαντος τὸν  κόσμον, εἰς βασιλείαν τὴν ἐπουράνιον, δεκάτας τοῦ παντὸς ἐνιαυτοῦ, προσφέροντες  τῷ πάντων Βασιλεῖ, ὅπως καὶ τὴν Ἀνάστασιν αὐτοῦ, πόθῳ κατίδωμεν. (Δίς)
<span color=red>Θεοτοκίον Ὅμοιον</span>
Τὰς χεῖράς σου  τὰς θείας, αἷς τὸν Κτίστην ἐβάστασας, Παρθένε Παναγία σαρκωθέντα Θεότητι,  προτείνασα δυσώπησον αὐτόν, λυτρώσασθαι ἡμᾶς ἐκ πειρασμῶν, καὶ παθῶν καὶ  κινδύνων, τοὺς εὐφημοῦντάς σε πόθῳ, καὶ βοῶντάς σοι· Δόξα τῷ ἐνοικήσαντι ἐν σοί,  δόξα τῷ προελθόντι ἐκ σοῦ, δόξα τῷ ἐλευθερώσαντι ἡμᾶς, διὰ τοῦ τόκου σου.

<span color=red>ᾨδὴ  α' Ἦχος α'</span>
<span color=red>ᾨδὴν  ἐπινίκιον ᾄσωμεν</span>
Φαιδρὰ  προεόρτια, τῆς ἐγκρατείας, λαμπρὰ τὰ προοίμια τῆς νηστείας σήμερον· διὸ  συνδράμωμεν, ἐν πεποιθήσει ἀδελφοί, καὶ προθυμίᾳ πολλῇ.

Ἀδὰμ τὸν  προπάτορα, τῇ  παραβάσει, ζηλώσας  ἐκβέβλημαι, τῆς  τρυφῆς ὁ ἄθλιος· διὸ προσπίπτω σοι· ἐν μετανοίᾳ καὶ κλαυθμῷ, Κύριε  σῶσόν με.

Ἀρχὴ κατανύξεως, καὶ  μετανοίας, κακῶν  ἀλλοτρίωσις, καὶ παθῶν  ἐγκράτεια· διὸ σπουδάσωμεν, ἀποκοπὴν  τῶν πονηρῶν, ἔργων  ποιήσασθαι.
<span color=red>Θεοτοκίον</span>
Νυκτὶ  παραπτώσεων, ἠμαυρωμένος, πρὸς σὲ τὴν κυήσασαν, τοῖς ἐν σκότει Ἥλιον,  δικαιοσύνης Χριστόν, νῦν καταφεύγω ἐκτενῶς, Δέσποινα σῶσόν με.
<span color=red>Ἕτερον Τριῴδιον</span>
<span color=red>Εἱρμὸς ὁ αὐτὸς</span>
Ἰδοὺ  προηνέῳκται, τῆς μετανοίας, ἡ θύρα φιλόθεοι, δεῦτε οὖν σπουδάσωμεν, τοῦ  εἰσελθεῖν δι' αὐτῆς, πρὶν κλείσῃ ταύτην ὁ Χριστός, ὡς ἀναξίοις ἡμῖν.

Τὸ ἔαρ μηνύουσα, ἤγγικεν  αὕτη, ἡ νῦν  προκαθάρσιος, Ἑβδομὰς ἡ  πάνσεπτος, τῶν ἱερῶν  Νηστειῶν, τὰ σώματα  καὶ τὰς ψυχάς, πάντων  φωτίζουσα.
<span color=red>Δόξα...</span>
Ἀσύγχυτε,  ἄκτιστε, Τριὰς ἁγία, μονὰς ὑπεράγαθε, ὁ Πατήρ, καὶ ὁ Υἱός, καὶ Πνεῦμα τὸ  συγγενές, τοὺς προσκυνοῦντάς σε πιστῶς, ἀεὶ περίσῳζε.
<span color=red>Καὶ  νῦν... Θεοτοκίον</span>
Νενίκηνται  πάναγνε, ἐν σοὶ οἱ ὅροι, Παρθένε τῆς φύσεως· μένεις γὰρ τέξασα, ἄνευ ἀνδρὸς τὸν  Θεόν, ὡς πρὸ τοῦ τόκου σεμνή, πάλιν ἀπήμαντος.
<span color=red>Ὁ  Εἱρμὸς</span>
«ᾨδὴν ἐπινίκιον,  ᾄσωμεν πάντες, Θεῷ τῷ ποιήσαντι, θαυμαστὰ τέρατα, βραχίονι ὑψηλῷ, καὶ σώσαντι  τὸν Ἰσραήλ, ὅτι δεδόξασται».

<span color=red>ᾨδὴ  η'</span>
<span color=red>Ὂν  φρίττουσιν Ἄγγελοι</span>
Τὸν βίον μου  ἅπαντα, ἀσώτως δαπανῶν, πολίταις ἐδούλευσα, πικροῖς καὶ πονηροῖς· ἀλλά με  ποθοῦντα, πρὸς τοὺς σοὺς οἰκτιρμούς, νῦν ἐπαναστρέψαι, Χριστὲ μὴ ὑπερίδῃς.

Ὁ τρόπος τοῦ  βίου μου, αἰσχρὸς  καὶ χαλεπός, τὸ ἔλεος  ἄμετρον,  φιλάνθρωπε Σωτήρ, τῆς σῆς  εὐσπλαγχνίας, μετανοίας  καιρόν, δίδου μοι  αἰτοῦντι, καὶ πόθῳ  σε ὑμνοῦντι.

Τοῦ Κάϊν τὴν  δύστηνον, ἐπόθησα  ζωήν, τοῦ νοῦ  τὸ ἀξίωμα, νεκρώσας  ἀληθῶς, καὶ τρέμω  τὴν κρίσιν, εὐεργέτα  τὴν σήν, μή με  κατακρίνῃς, σὺν τούτῳ  εἰς αἰῶνας.
<span color=red>Θεοτοκίον</span>
Παρθένε  πανύμνητε, ἡ μόνη, πρὸς Θεόν, πιστῶν ἐνυπάρχουσα, βοήθεια στερρά, τοῦ σκότους με  ῥῦσαι, καὶ κολάσεως, τῆς ἀποκειμένης, τοῖς πονηρῶς βιοῦσιν.
<span color=red>Εἱρμὸς ἄλλος</span>
<span color=red>Ὕμνον σοι προσφέρομεν</span>
Οὗτος ὁ καιρός  ἐστι, τῆς μετανοίας· διὸ εὐφρόνως ἐναρξώμεθα, ἀδελφοὶ ἐκβοῶντες· Εὐλογεῖτε τὰ  ἔργα Κυρίου τὸν Κύριον.

Σήμερον τοῖς  βρώμασιν,  ἀποταχθέντες, σπεύσωμεν  ἔργῳ, καὶ τῶν  πταισμάτων, τοῖς  ἐπαξίως μετανοοῦσιν.

Εὐλογεῖτε τὰ  ἔργα Κυρίου τὸν Κύριον.  Εὐλογοῦμεν Πατέρα, Υἱόν, καὶ ἅγιον Πνεῦμα.

Δόξα σοι ἀόρατε  Τριὰς ἁγία, ἡ ἐν  Μονάδι προσκυνουμένη, ἣν πιστῶς  δοξάζομεν, σῷζε τοὺς  δούλους σου, ἐκ πάσης  βλάβης.
<span color=red>Καὶ  νῦν... Θεοτοκίον</span>
Χαίροις  παμμακάριστε, ἁγνὴ Παρθένε, χαῖρε Κυρίου δούλη, καὶ Μήτηρ, χαῖρε σκέπη τοῦ  κόσμου, Θεοτόκε εὐλογημένη, Μαρία ὁλόφωτε.

Αἰνοῦμεν,  εὐλογοῦμεν, καὶ προσκυνοῦμεν...
<span color=red>Ὁ  Εἱρμὸς</span>
«Ὕμνον σοι  προσφέρομεν τῶν Ἀσωμάτων, ὥσπερ οἱ Παῖδες ἐν τῇ καμίνῳ, καὶ ὑμνοῦντες λέγομεν·  Εὐλογεῖτε τὰ ἔργα Κυρίου τὸν Κύριον».

<span color=red>ᾨδὴ  θ'</span>
<span color=red>Τὴν  φωτοφόρον νεφέλην</span>
Εἰρηνικῇ  καταστάσει, εἰλικρινεῖ διαθέσει, τὸν ἱερώτατον καιρόν, τῆς ἁγίας Νηστείας,  ὑποδεξώμεθα πιστοί, αἰτοῦντες τὴν ἄφεσιν, ὧν ἕκαστος ἐπλημμέλησεν, ὅπως τῆς  ἐκεῖθεν, ἐπιτύχωμεν χαρᾶς.

Ἰδοὺ καιρὸς  μετανοίας, ἡ  προεόρτιος αὕτη, τῶν  Νηστειῶν εἰσαγωγή. Διανάστα  ψυχή μου, τῷ εὐεργέτῃ καὶ Θεῷ, θερμῶς διαλλάγηθι, τῆς κρίσεως, ὅπως φύγῃς  ἐκείνης τῆς δικαίας, καὶ φρικτῆς ὡς ἀληθῶς.

Τῶν Νηστειῶν τὰς  εἰσόδους, καὶ τὰ  προπύλαια πάντες, μὴ  καθαρίσωμεν κακῶς, ἀκρασίᾳ, καὶ μέθῃ, ἀλλ' ἐν ἁγνείᾳ  λογισμῶν, προθύμως  εἰσέλθωμεν, ληψόμενοι  ἀφθαρσίας στεφάνους, καὶ τῶν  πόνων, ἐπαξίως  τοὺς καρπούς.
<span color=red>Θεοτοκίον</span>
Ὑπὲρ ἡμῶν  δυσωποῦσα, τὸν ἀγαθὸν μὴ ἐλλείπῃς, τὸν τὴν ἀσθένειαν ἡμῶν, ἐπιστάμενον μόνον,  λοιμοῦ λιμοῦ τε, καὶ σεισμοῦ, καὶ πάσης κακώσεως, λυτρώσασθαι, τήν τιμῶσάν σε  πόλιν Θεοτόκε, ἡ ἐλπὶς τῶν γηγενῶν.
<span color=red>Εἱρμὸς ἄλλος</span>
<span color=red>Σὲ  τὴν ὁραθεῖσαν</span>
Εἰσῆκται καιρὸς  ψυχή μου, ὁ τῆς μετανοίας, μὴ ἀμέλει, πεινῶσι δίδου ἄρτον, προσεύχου τῷ Κυρίῳ,  καθ' ἡμέραν καὶ νύκτα, καὶ ὥραν ἵνα σώσῃ σε.

Κρεῶν καὶ λοιπῶν  βρωμάτων, ὥσπερ  ἀποχὴν ἐποιησάμεθα, οὕτω καὶ  πᾶσαν ἔχθραν, πρὸς τοὺς  πλησίον ἅμα, πορνείαν  τε καὶ ψεῦδος, καὶ πᾶν  κακὸν ἐκφύγωμεν.
<span color=red>Δόξα...</span>
Μίαν προσκυνῶ τῇ  φύσει, ἄναρχον Θεότητα, τρισὶ δὲ προσώποις, δοξάζω τὸν Πατέρα, τὸν Υἱὸν καὶ τὸ  Πνεῦμα, ἐν Τριάδι μονάδα, ἀμέριστον καὶ σύνθρονον.
<span color=red>Καὶ  νῦν... Θεοτοκίον</span>
Σὺ εἶ τῶν πιστῶν  Παρθένε, καύχημα ἐλπὶς καὶ προστασία, σὲ ᾠδαῖς ᾀσμάτων, δοξάζομεν ἀπαύστως,  Θεοτόκε Μαρία, διάσωσον τοὺς δούλους σου.
<span color=red>Ὁ  Εἱρμὸς</span>
«Σὲ τὴν  ὁραθεῖσαν πύλην, ὑπὸ Ἰεζεκιὴλ τοῦ Προφήτου, ἐν ᾗ οὐδεὶς διῆλθεν, εἰμὴ ὁ Θεὸς  μόνος, Θεοτόκε Παρθένε, ἐν ὕμνοις μεγαλύνομεν».

<span color=red>Εἰς  τὰ Ἀπόστικα τῶν Αἴνων. </span>
<span color=red>Ἰδιόμελον Ἦχος γ'</span>
Πάντα τὸν  χρόνον, ἡ νηστεία ὠφέλιμός ἐστι, τοῖς αἰρουμένοις καὶ ποιοῦσιν αὐτήν· οὔτε γὰρ  ἐπήρεια δαιμόνων, κατατολμᾷ τοῦ νηστεύοντος, ἀλλὰ καὶ οἱ φύλακες τῆς ζωῆς ἡμῶν  Ἄγγελοι, φιλοπονώτερον παραμένουσι, τοῖς διὰ νηστείας ἡμῖν κεκαθαρμένοις.
<span color=red>Μαρτυρικὸν</span>
Τῶν Ἁγίων  Ἀθλοφόρων τὴν μνήμην, δεῦτε λαοὶ ἅπαντες τιμήσωμεν, ὅτι θέατρον γενόμενοι,  Ἀγγέλοις καὶ ἀνθρώποις, τὸν τῆς νίκης στέφανον, παρὰ Χριστοῦ ἐκομίσαντο, καὶ  πρεσβεύουσιν ὑπὲρ τῶν ψυχῶν ἡμῶν.
<span color=red>Δόξα... Καὶ νῦν... Θεοτοκίον</span>
Ἀσπόρως  συνέλαβες, ἐκ Πνεύματος ἁγίου, καὶ δοξολογοῦντες ἀνυμνοῦμέν σε· Χαῖρε Παναγία  Παρθένε.
</document>