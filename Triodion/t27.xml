<?xml version="1.0" encoding="UTF-8"?>
<document book="triod" part="" name="t27" title="Τῌ  ΠΑΡΑΣΚΕΥῌ ΤΗΣ ΤΥΡΙΝΗΣ ΕΣΠΕΡΑΣ">
ΣΑΒΒΑΤῼ
<span color=red>Τῌ  ΠΑΡΑΣΚΕΥῌ ΤΗΣ ΤΥΡΙΝΗΣ ΕΣΠΕΡΑΣ</span>
<span color=red> </span>
<span color=red>Στιχηρὰ </span>
<span color=red>Ἦχος πλ. δ'</span>
<span color=red>Δεῦτε ἅπαντες πιστοὶ</span>
Δεῦτε ἅπαντες  πιστοί, τὰς τῶν ὁσίων Πατέρων, χορείας ὑμνήσωμεν, Ἀντώνιον τὸν Κορυφαῖον, τὸν  φαεινὸν Εὐθύμιον, καὶ ἕκαστον, καὶ πάντας ὁμοῦ, καὶ τούτων ὥσπερ Παράδεισον,  ἄλλον τρυφῆς, τὰς πολιτείας νοητῶς διεξερχόμενοι, τερπνῶς ἀνακράξωμεν. Ταῦτα τὰ  ξύλα, ἃ ἐφύτευσεν ὁ Θεὸς ἡμῶν, τὰ αὐτά, τοὺς ἀφθάρτους καρπούς τῆς ζωῆς  ἐξανθήσαντα, προσήγαγον τῷ Χριστῷ, ἐκτρέφοντα ἡμῶν τὰς ψυχάς, πρὸς οὓς βοήσωμεν·  θεοφόροι μακάριοι, πρεσβεύσατε, τοῦ σωθῆναι ἡμᾶς. (Δίς)

Χαῖρε Αἴγυπτε  πιστή, χαῖρε  Λιβύη ὁσία, χαῖρε  Θηβαῒς ἐκλεκτή, χαῖρε  πᾶς τόπος, καὶ  πόλις καὶ χώρα, ἡ τοὺς  πολίτας θρέψασα, τῆς  Βασιλείας τῶν οὐρανῶν, καὶ  τούτους ἐν ἐγκρατείᾳ, καὶ  πόνοις αὐξήσασα, καὶ τῶν  ἐπιθυμιῶν, τελείους  ἄνδρας τῷ Θεῷ,  ἀναδείξασα, οὗτοι, φωστῆρες  τῶν ψυχῶν ἡμῶν ἀνεφάνησαν, οἱ αὐτοὶ  τῶν θαυμάτων τῇ αἴγλῃ, καὶ τῶν  ἔργων τοῖς τέρασιν,  ἐξέλαμψαν νοητῶς, εἰς τὰ  πέρατα ἅπαντα. Αὐτοῖς  βοήσωμεν· Πατέρες παμμακάριστοι, πρεσβεύσατε, τοῦ σωθῆναι ἡμᾶς. (Δίς)

Τίς ἐξείποι  γηγενῶν, τοὺς  θαυμαστοὺς ὑμῶν βίους, Πατέρες  παγκόσμιοι; ποία δὲ  γλῶσσα λαλήσει, τοὺς  ἱεροὺς ἐν Πνεύματι ἀγῶνας, καὶ  ἱδρῶτας ὑμῶν, τὰ ἆθλα  τῶν ἀρετῶν, τὴν  τῆξιν τοῦ σώματος, τὰς  παλαίστρας τῶν παθῶν, ἐν  ἀγρυπνίαις καὶ εὐχαῖς, καὶ τοῖς  δάκρυσιν, ὑμεῖς ἐν  κόσμῳ, ὥσπερ  Ἄγγελοι ὄντως ὤφθητε, οἱ αὐτοί, τὰς  δαιμόνων δυνάμεις, τελείως  καθείλετε,  τελέσαντες θαυμαστά, καὶ  ἐξαίσια τέρατα. Διὸ  πρεσβεύσατε, σὺν ἡμῖν παμμακάριστοι, τυχεῖν ἡμᾶς τῆς ἀλήκτου χαρᾶς. (Δίς)
<span color=red>Δόξα... Ἦχος πλ. β'</span>
Τὸ κατ' εἰκόνα,  τηρήσαντες ἀλώβητον, νοῦν ἡγεμόνα, κατὰ παθῶν ὀλεθρίων, ἀσκητικῶς ἐνστησάμενοι,  εἰς τὸ καθ' ὁμοίωσιν ὡς δυνατὸν ἀνεληλύθατε· ἀνδρικῶς γάρ τὴν φύσιν  ἐκβιασάμενοι, ἐσπεύσατε τὸ χεῖρον καθυποτάξαι τῷ κρείττονι, καὶ τὴν σάρκα  δουλῶσαι τῷ Πνεύματι· ὅθεν μοναζόντων, ἀνεδείχθητε ἀκρότης, πολισταὶ τῆς ἐρήμου,  εὐδρομούντων ἀλεῖπται, κανόνες ἀρετῆς ἀκριβέστατοι. Καὶ νῦν ἐν οὐρανοῖς, τῶν  ἐσόπτρων λυθέντων Πανόσιοι, καθαρῶς ἐποπτεύετε, τὴν ἁγίαν Τριάδα, ἐντυγχάνοντες  ἀμέσως, ὑπὲρ τῶν πίστει καὶ πόθῳ τιμώντων ὑμᾶς.
<span color=red>Καὶ  νῦν... Θεοτοκίον τὸ α' τὸ κατὰ τὸν τυχόντα Ἤχον</span>

<span color=red>Προκείμενον Ἦχος βαρὺς</span>
Ὁ Θεὸς  ἀντιλήπτωρ μου εἶ, τὸ ἔλεός σου προφθάσει με.
<span color=red>Στίχ.  Ἐξελοῦ με, ἐκ τῶν ἐχθρῶν μου ὁ Θεός.</span>

<span color=red>Προφητείας Ζαχαρίου τὸ Ἀνάγνωσμα</span>
<span color=red>(Κεφ Η' 19-23)</span>
Τάδε λέγει  Κύριος Παντοκράτωρ· Νηστεία ἡ τετάρτη, καὶ νηστεία ἡ πέμπτη, καὶ νηστεία ἡ  ἑβδόμη, καὶ νηστεία ἡ δεκάτη, ἔσονται τῷ οἴκῳ Ἰούδα καὶ τῷ οἴκῳ Ἰσραήλ, εἰς  χαρὰν καὶ εὐφροσύνην, καὶ εἰς ἑορτὰς ἀγαθάς, καὶ εὐφρανθήσεσθε, καὶ τὴν  ἀλήθειαν, καὶ τὴν εἰρήνην ἀγαπήσατε. Τάδε λέγει Κύριος Παντοκράτωρ· Ἔτι ἥξουσι  λαοὶ πολλοί, καὶ κατοικοῦντες πόλεις πολλάς, καὶ συνελεύσονται κατοικοῦντες  πέντε πόλεις εἰς μίαν πόλιν, λέγοντες· Πορευθῶμεν δεηθῆναι τοῦ προσώπου Κυρίου,  καὶ ἐκζητῆσαι τὸ πρόσωπον Κυρίου Παντοκράτορος ἐν Ἱερουσαλήμ. Καὶ ἥξουσι λαοὶ  πολλοί, καὶ ἔθνη πολλά, ἐκζητῆσαι τὸ πρόσωπον Κυρίου Παντοκράτορος ἐν  Ἱερουσαλήμ, καὶ ἐξιλάσασθαι τὸ πρόσωπον Κυρίου. Τάδε λέγει Κύριος Παντοκράτωρ·  Ἐν ταῖς ἡμέραις ἐκείναις, ἐπιλήψονται δέκα ἄνδρες ἐκ πασῶν τῶν γλωσσῶν τῶν  ἐθνῶν, καὶ ἐπιλήψονται τοῦ κρασπέδου ἀνδρὸς Ἰουδαίου, λέγοντες· Πορευσώμεθα μετὰ  σοῦ, διότι ἀκηκόαμεν, ὅτι ὁ Θεὸς μεθ' ὑμῶν ἐστιν.

<span color=red>Προκείμενον Ἦχος πλ. β'</span>
Ἐλπισάτω Ἰσραὴλ  ἐπὶ τὸν Κύριον, ἀπὸ τοῦ νῦν, καὶ ἕως τοῦ αἰῶνος.
<span color=red>Στίχ.  Κύριε οὐχ ὑψώθη ἡ καρδία μου.</span>

<span color=red>Ἀπόστιχα </span>
<span color=red>Ἰδιόμελον Ἦχος β'</span>
Καθαρίσωμεν  ἑαυτοὺς ἀδελφοί, ἀπὸ παντὸς μολυσμοῦ, σαρκὸς καὶ πνεύματος, τὰς λαμπάδας τῶν  ψυχῶν ἡμῶν φαιδρύνωμεν, διὰ φιλοπτωχείας, μὴ κατεσθίοντες ἀλλήλους τῇ  συκοφαντίᾳ· ἔφθασε γὰρ ὁ καιρός, ὅταν ὁ Νυμφίος ἐλεύσεται, πᾶσιν ἀποδοῦναι κατὰ  τὰ ἔργα αὐτοῦ. Συνεισέλθωμεν Χριστῷ μετὰ τῶν φρονίμων Παρθένων, τὴν φωνήν  ἐκείνην τοῦ Λῃστοῦ, πρὸς αὐτὸν ἀνακράζοντες· Μνήσθητι ἡμῶν Κύριε, ὅταν ἔλθῃς ἐν  τῇ Βασιλείᾳ σου. (Δίς)
<span color=red>Μαρτυρικὸν</span>
Τῶν ἁγίων  Μαρτύρων πρεσβευόντων ὑπὲρ ἡμῶν, καὶ τὸν Χριστὸν ὑμνούντων, πᾶσα πλάνη πέπαυται,  καὶ τῶν ἀνθρώπων τὸ γένος πίστει διασῴζεται.
<span color=red>Δόξα... Ἦχος πλ. δ'</span>
Τῶν Μοναστῶν τὰ  πλήθη, τοὺς καθηγητὰς νῦν τιμῶμεν, Πατέρες ὅσιοι· δι' ὑμῶν γὰρ τρίβον, τὴν ὄντως  εὐθεῖαν πορεύεσθαι ἔγνωμεν, μακάριοι ἐστὲ τῷ Χριστῷ δουλεύσαντες, καὶ ἐχθροῦ  θριαμβεύσαντες τὴν δύναμιν, Ἀγγέλων συνόμιλοι, Δικαίων ὁμόσκηνοι, καὶ Ἁγίων,  μεθ' ὧν πρεσβεύσατε τῷ Κυρίω, ἐλεηθῆναι τὰς ψυχὰς ἡμῶν.
<span color=red>Καὶ  νῦν... Θεοτοκίον</span>
<span color=red>Ὢ  τοῦ παραδόξου θαύματος</span>
Χαῖρε ἁγνείας  κειμήλιον, χαῖρε ἀΰλου φωτός, καθαρὸν ἐνδιαίτημα, χαῖρε τὸ κεφάλαιον, τῆς ἡμῶν  σωτηρίας τε, τῶν Ἀποστόλων, χαῖρε τὸ κήρυγμα, καὶ τῶν, Μαρτύρων, χαῖρε τὸ  καύχημα, χαῖρε τὸ πλήρωμα, Προφητῶν Πανάμωμε, καὶ Ἀσκητῶν, Μοναστῶν ἀγλάϊσμα,  καὶ σωτηρία πιστῶν.

<span color=red>Ἀπολυτίκιον Ἦχος δ'</span>
Ὁ Θεὸς τῶν  Πατέρων ἡμῶν, ὁ ποιῶν ἀεὶ μεθ' ἡμῶν κατὰ τὴν σὴν ἐπιείκειαν, μὴ ἀποστήσῃς τὸ  ἔλεός σου ἀφ' ἡμῶν, ἀλλὰ ταῖς αὐτῶν ἱκεσίαις, ἐν εἰρήνῃ κυβέρνησον τὴν ζωὴν  ἡμῶν.
<span color=red>Θεοτοκίον</span>
Τὸ ἀπ' αἰῶνος  ἀπόκρυφον, καὶ Ἀγγέλοις ἄγνωστον Μυστήριον, διὰ σοῦ Θεοτόκε τοῖς ἐπὶ γῆς  πεφανέρωται, Θεὸς ἐν ἀσυγχύτῳ ἑνώσει σαρκούμενος, καὶ Σταυρὸν ἑκουσίως ὑπὲρ ἡμῶν  καταδεξάμενος, δι' οὗ ἀναστήσας τὸν Πρωτόπλαστον, ἔσωσεν ἐκ θανάτου τὰς ψυχὰς  ἡμῶν.

<span color=red>Τῼ  ΣΑΒΒΑΤῼ</span>
<span color=red>ΠΡΩΪ ΕΙΣ ΤΟΝ ΟΡΘΡΟΝ</span>

<span color=red>Μετὰ τὴν α' Στιχολογίαν </span>
<span color=red>Καθίσματα Ἦχος πλ. δ'</span>
<span color=red>Τὸ  προσταχθὲν μυστικῶς</span>
Ταῖς τῶν  πατέρων ἀστραπαῖς καταυγασθέντες, ὡς εἰς Παράδεισον τερπνὸν νῦν εἰσιόντες, τῆς  τρυφῆς τοῦ χειμάρρου καταπολαύσωμεν, καὶ τούτων τὰς ἀριστείας θαμβητικῶς,  σκοποῦντες ἀμιλληθῶμεν ταῖς ἀρεταῖς, τῷ Σωτῆρι κραυγάζοντες· Εὐχαῖς αὐτῶν ὁ  Θεός, μετόχους ἡμᾶς ποίησον, οὐρανῶν Βασιλείας σου.
<span color=red>Δόξα... Ὅμοιον</span>
Τὸν ἀρχηγὸν τῶν  Μοναστῶν Παῦλον συμφώνως, σὺν Ἀντωνίῳ τῷ σοφῷ καὶ Εὐθυμίῳ, ἀνυμνήσωμεν πάντες,  σὺν τοῖς λοιποῖς Πατράσι, καὶ τούτους καθικετεύσωμεν, ὅπως Χριστόν, ἀπαύστως  ἐκδυσωπῶσιν ὑπὲρ ἡμῶν, τῶν τὴν θείαν καὶ πάμφωτον, ἐπιτελούντων μνήμην αὐτῶν, ἐν  ᾄσμασι δοξάζοντες, τὸν Σωτῆρα καὶ Κύριον.
<span color=red>Καὶ  νῦν... Θεοτοκίον Ὅμοιον</span>
Εὐχαριστοῦμέν  σοι ἀεὶ Θεοτόκε, καὶ μεγαλύνομεν ἁγνή, καὶ προσκυνοῦμεν, ἀνυμνοῦντες τὸν τόκον  σου κεχαριτωμένη, βοῶντες ἀκαταπαύστως· Σῶσον ἡμᾶς, Παρθένε παντελεῆμον ὡς  ἀγαθή, καὶ δαιμόνων ἐξάρπασον, λογοθεσίου φοβεροῦ· ἐν ὥρᾳ τῆς ἐτάσεως, μὴ  αἰσχυνθῶμεν οἱ δοῦλοί σου.

<span color=red>Μετὰ τὴν β' Στιχολογίαν </span>
<span color=red>Καθίσματα Ἦχος πλ. δ'</span>
<span color=red>Ἀνέστης ἐκ νεκρῶν</span>
Ἀντώνιον ὁμοῦ,  καὶ Εὐθύμιον πάντες, σὺν πᾶσι τοῖς λοιποῖς, θεοφόροις Πατράσιν, εὐφημήσωμεν  ὕμνοις, αὐτῶν τὴν μνήμην πανηγυρίζοντες· οὗτοι γὰρ τῷ Κυρίῳ, ὑπὲρ τοῦ κόσμου  παντὸς πρεσβεύουσιν, ἵνα ῥυσθῶμεν τῆς ἀρχαίας ἀρᾶς, λυτρωθέντες κολάσεως.
<span color=red>Δόξα...</span>
<span color=red>Τὸ  προσταχθὲν μυστικῶς</span>
Ὡς εἰς λειμῶνα  ἀρετῶν ἀνθηφοροῦντα, τῶν θεοφόρων Ἀσκητῶν περιπατοῦντες, τῆς ὀσμῆς πληρούμεθα  τῆς ἡδυπνόου· τοῖς ἄθλοις γὰρ στομωθέντες τῶν πειρασμῶν, τὸ σῶμα τῇ ἐγκρατείᾳ  δουλοπρεπῶς, καθυπέταξαν πνεύματι, ἀγγελικὴν ἐπὶ γῆς, πολιτείαν βιώσαντες, δόξης  οὖν ἠξιώθησαν.
<span color=red>Καὶ  νῦν... Θεοτοκίον Ὅμοιον</span>
Τῶν Ἀσωμάτων  σου Χριστέ, καὶ τοῦ Προδρόμου, τῶν Μαθητῶν, τῶν Προφητῶν, καὶ τῶν Μαρτύρων, τῶν  Ἁγίων ἁπάντων τε, καὶ τῶν Ὁσίων, πρεσβείαις τῆς ἀπειράνδρου καὶ ἀγαθῆς, Μητρός  σου, ἐκδυσωπούμενος, δὸς ἡμῖν, τῷ φωτί σου πορεύεσθαι, καὶ καταξίωσον ἡμᾶς,  τυχεῖν τῆς Βασιλείας σου, διὰ σπλάγχνα ἐλέους σου.

<span color=red>ᾨδὴ  α' Ἦχος πλ. δ'</span>
<span color=red>ᾎσμα ἀναπέμψωμεν</span>
Πάντες ἐν ᾠδαῖς  πνευματικαῖς, τοὺς ἐν ἀσκήσει λάμψαντας, θείους Πατέρας ἡμῶν, ὑμνήσωμεν  συμφώνως, οὓς ἤνεγκεν Αἴγυπτος, Θηβαῒς καὶ Λιβύη, ἅπας τόπος, καὶ πόλις, καὶ  χώρα.

Χαίροις  Μοναστῶν ὁ ἀρχηγός, Ἀντώνιε  πανένδοξε, Ἀμμοὺν ὁ  θεοφόρος, τὸ τῆς  νηστείας κλέος, Ἀρσένιε  Ἀγγελε, κράτος  τῆς ἡσυχίας, καὶ  Ἀμμωνᾶς ὁ πνευματοφόρος.

Τέρπου σκεῦος  ὄντως τοῦ Θεοῦ, Ἀγάθων  ἱερόψυχε, Ἀχιλλὰ  καὶ Ἀμώη, τὰ ἄνθη  τῆς ἐρήμου, Ἀνούβ, καὶ  Ἀλώνιε, Ἀμοναθά, καὶ  Ἄνθιμε, τῶν  ἀρετῶν φαιδροὶ μαργαρῖται.

Λύχνοι  διακρίσεως ἡμῖν, ὑμνείσθω  Ἄρης σήμερον, καὶ  Ἀπολλὼς ὁ μέγας, ὑπακοῆς  δὲ φῶτα, Ἀθρὲ καὶ  Ἀκάκιος, τούτοις  καὶ Ἀββακύρης,  συνεκλάμπει, ὥς τις  ἑωσφόρος.

Ὄρος πολιτείας  ὑψηλῆς, ἀνέφανεν  Αὐξέντιος, ἀθλητὴς  δὲ ἁγνείας, Ἀβράμιος, ὁ μέγας, μεθ' ὧν  Ἀφροδίσιος, στῦλος  τῆς ἐγκρατείας ἀνεδείχθη, σὺν  Ἀθηνοδώρῳ.

Λάμπει ὡς ἀστὴρ  ἐν οὐρανῷ, ἐν  ἀσκηταῖς Ἀμμώνιος καὶ ὁ θεῖος Ἀνίνας· αὐγάζει δὲ σὺν τούτοις, καὶ ὁ  μέγας Ἀντίοχος, Ἀγαπητὸς  ὁ πάνυ, εἴς τις  ἄλλος, σὺν  τούτοις αὐγάζει.

Ὕμνοις  εὐφημοῦμεν ἱεροῖς, τὸν  μέγαν Ἀθανάσιον, τὸν ἐν  τῷ ὄρει λαμπρῶς,  ἀσκήσαντα τοῦ Ἄθω, φωστῆρα  τὸν μέγιστον πάσης τῆς οἰκουμένης, οὗ  πρεσβείαις σῳζόμεθα πάντες.

Βίοις  θεοπνεύστοις ἀληθῶς,  Παράδεισος ἐδείχθητε, τῆς  Ἐκκλησίας σοφοὶ μακάριοι Πατέρες, οἳ  πάντες κατ' ὄνομα, ὑπὲρ  ἡμῶν πρεσβείαν, τῷ Κυρίῳ  ποιεῖτε ἀπαύστως.
<span color=red>Μαρτυρικὸν</span>
Δεῦτε  φιλομάρτυρες πιστοί, τιμήσωμεν τοὺς Μάρτυρας, ἐν ἐτησίοις ᾠδαῖς, καὶ ᾄσμασιν ἐν  πίστει, Χριστῷ τῷ Θεῷ ἡμῶν, ᾄδοντες καὶ βοῶντες· ᾌσωμέν σοι τῷ μόνῳ Δεσπότῃ.
<span color=red>Δόξα...</span>
Τρία μιᾶς  φύσεως ὑμνῶ, πρόσωπα αὐθυπόστατα, ἀγέννητον Πατέρα, Υἱὸν τὸν γεννηθέντα, καὶ  Πνεῦμα τὸ ἅγιον, ἄναρχον βασιλείαν, ἐξουσίαν, Θεότητα μίαν.
<span color=red>Καὶ  νῦν... Θεοτοκίον</span>
Χαίροις, ὁ  πανάγιος Ναός, ὁ πόκος ὁ θεόδροσος, ἐσφραγισμένη πηγή, τοῦ ἀθανάτου ῥείθρου, τὴν  πόλιν σου Δέσποινα, φύλαττε ἐκ παντοίων, πολεμίων ἀπολιορκήτως.
<span color=red>Ὁ  Εἱρμὸς</span>
«ᾎσμα  ἀναπέμψωμεν λαοί, τῷ θαυμαστῷ Θεῷ ἡμῶν, τῷ ἀπαλλάξαντι τὸν Ἰσραὴλ ἐκ δουλείας,  ᾠδὴν ἐπινίκιον ᾄδοντα καὶ βοῶντα· ᾌσωμέν σοι τῷ μόνῳ Δεσπότῃ».

<span color=red>ᾨδὴ  β'</span>
<span color=red>Ὁ  Εἱρμὸς</span>
«Ἴδετε, ἴδετε,  ὅτι ἐγώ εἰμι ὁ Θεὸς ὑμῶν, ὁ πρὸ τῶν αἰώνων γεννηθεὶς ἐκ τοῦ Πατρός, καὶ ἐκ τῆς  Παρθένου ἐπ' ἐσχάτων, πλὴν ἀνδρὸς κυηθείς, καὶ λύσας τὴν ἁμαρτίαν, τοῦ  προπάτορος Ἀδάμ, ὡς φιλάνθρωπος».

Ὀσμῆς νῦν  πληρούμεθα, ὡς εἰς  Παράδεισον ἄλλον θέοντες, τῶν  θεοφυτεύτων ἀρετῶν τῶν Ἀσκητῶν, ἃς ἐν  ἐγκρατείᾳ, καὶ  δάκρυσιν ἤνθησαν, ποικίλως  καρποφοροῦντες,  πολιτείας τῷ Θεῷ οἱ ὁσιώτατοι.

Μέγας Βησσαρίων, πτηνῶν  τὸν βίον ζῶν, ἄλλος  Ἄγγελος, νέος Ἰὼβ  πάλιν, ὁ  στερρὸς Βενιαμίν, ἀλλὰ καὶ  Βιτάλιος λαμπτήρ, πόρνας  σῴζων Θεῷ, Βυτίμιος  δὲ ὁ θεῖος, καὶ ὁ  κλεινὸς Βαβύλας, σὺν  τούτοις ὑμνείσθωσαν.

Ὕψει πολιτείας, οὐράνιος  γέγονας ὦ Βενέδικτε, οἶκος δὲ  σοφίας, ὁ ποιμὴν  Βασιανός, ἀλλὰ καὶ  Βασίλειός τις, ἦρε  στέφανον ὑπακοῆς· τῷ τάφῳ γὰρ ζῶν οἰκήσας,  διαδείκνυσιν ἡμῖν ὑπακοῆς τὸ λαμπρόν.

Ὕμνος Γελασίῳ, οὗτος  ἀοίδιμος βασιλεὺς παθῶν· αἶνος Γερασίμῳ, ᾧ  δεδούλευκεν ὁ θήρ· εἶκε γὰρ αὐτῷ, δι' ἀρετῆς  τελειότητα, δόξα καὶ  Γερμανῷ, τῷ πατρί, σύν Γαΐῳ  τῷ σοφῷ θεραπευτῇ τοῦ Χριστοῦ.

Δαυῒδ  Θεσσαλονίκης, γέρας  καὶ καύχημα, ὁ  θεόληπτος Δανιήλ, αἰνείσθω  ὁ ἐν θαύμασι πολύς, ἔργῳ δὲ  καὶ λόγῳ Δανιὴλ ὁ τῆς Σκήτεως Δῖός τε καὶ Δάλματος, ἀρχηγοὶ  τῶν μοναστῶν, ἔρεισμα  πίστεως.

Ἀστέρων  διαυγείας, ὑποταγὴ  πολλῷ κρείττους ἔδειξεν, ὡς δύο  φωστῆρας καταλάμποντας ἡμᾶς,  Δομετιανόν τε καὶ Δομέτιον τοὺς θεόφρονας, σὺν  τούτοις καὶ οἱ ἀνώνυμοι, ἐνδόξως  ἀνυμνείσθωσαν.
<span color=red>Μαρτυρικὸν</span>
Ὄλβος ἀκένωτος,  πιστῶν τὴν λάρνακα προκατέλαβε, τῶν ὑπὲρ Κυρίου ἀθλησάντων εὐσεβῶς· δεῦτε οἱ  πιστοὶ μαρτυρικῶς τούτοις ᾄσωμεν, καρπούμενοι τὰς ἰάσεις τῶν ψυχῶν, καὶ σωμάτων  διὰ πίστεως.
<span color=red>Δόξα...</span>
Ὑπερτελεστάτη,  Μονάς, ὑπέρθεε τρισυπόστατε, ἀγέννητε Πάτερ, καὶ Υἱὲ μονογενές, Πνεῦμα ἐκ Πατρὸς  ἐκπορευθέν, δι' Υἱοῦ δὲ φανέν, οὐσία μία καὶ φύσις, κυριότης βασιλεία, σῶσον  πάντας ἡμᾶς.
<span color=red>Καὶ  νῦν... Θεοτοκίον</span>
Μόνη εἰσήγαγες,  τῇ ἀνθρωπότητι ξένην γέννησιν, μόνη οὐχ ὑπέστης, τὴν ἐκ φύσεως φθοράν, ἄσπορον  ἀφθόρως, τοκετὸν ὑπομείνασα· διό σε ὡς Θεοτόκον, κατὰ χρέος οἱ πιστοί, Ἁγνὴ  δοξάζομεν.
<span color=red>Καταβασία</span>
«Ἴδετε, ἴδετε,  ὅτι ἐγώ εἰμι ὁ Θεὸς ὑμῶν, ὁ πρὸ τῶν αἰώνων γεννηθεὶς ἐκ τοῦ Πατρός, καὶ ἐκ τῆς  Παρθένου ἐπ' ἐσχάτων, πλὴν ἀνδρὸς κυηθείς, καὶ λύσας τὴν ἁμαρτίαν, τοῦ  προπάτορος Ἀδάμ, ὡς φιλάνθρωπος».

<span color=red>ᾨδὴ  γ'</span>
<span color=red>Οὐκ  ἔστιν ἅγιος, ὡς ὁ Κύριος</span>
Εἰς ἄλλον  Παράδεισον, εἰσιόντες ἀρετῶν, τῶν θεσπεσίων Πατέρων, τοῖς τούτου γευσώμεθα,  ἀειζωοπαρόχου, ἐμψύχου τρυφήσεως, πιστῶς ἀνευφημοῦντες αὐτούς.

Τιμάσθω  Εὐθύμιος, ὁ  φανώτατος ἀστήρ, ὁ  ἑωσφόρος Ἑλλάδιος, Ἐφραὶμ ὁ  θεόπνευστος, σὺν  Εὐλογίῳ τῷ πάνυ, οἱ  ἔργοις καὶ θαύμασιν,  ἀστράψαντες τοῖς πέρασιν.

Ὑμνείσθω ἐν  ᾄσμασι, Ζωσιμᾶς  ὁ θαυμαστός, καὶ  Ζαχαρίας ὁ πάντιμος, καὶ  Ζήνων, καὶ  Ζώϊλος, Ἡσαΐας ὁ  μέγας, Ἠλίας ὁ  ἔνδοξος, σὺν  τούτοις γεραιρέσθωσαν.

Τῆς Θέρμης  Θεόδωρον, τὸν  πανάγαστον ὑμνῶ, καὶ τοῦ  Ἐννάτου τὸν πάνυμνον, μεθ' ὧν καὶ  Θεόδουλον, σὺν  Θεωνᾷ ἀναμέλπω· τιμῶ τὸν θεσπέσιον, καὶ  μέγαν Θεοδόσιον.

Αἰνείσθω  Θεόκτιστος, ὁ  πανάριστος ποιμήν, καὶ ὁ  ὑψίνους Θαλάσσιος, ὁ μέγας  Θεόδωρος, ὁ  κληθεὶς Συκεώτης, σημείοις  καὶ τέρασι, φανεὶς  ἐπὶ τῆς γῆς ὑψηλός.

Ἀστέρες  ἀνίσχουσιν, ἄλλοι  πάλαι παμφαεῖς, ὁ  κολοβὸς Ἰωάννης, σὺν τοῖς  ἐν τῇ κλίμακι, τρισὶ  φαεσφόροις, σὺν  πλείοσιν ἄλλοις τε, ἐνδόξως  καταλάμποντες.
<span color=red>Μαρτυρικὸν</span>
Τιμήσωμεν  ᾄσμασι, καὶ ᾠδαῖς πνευματικαῖς, οἱ συνελθόντες φιλέορτοι, Μαρτύρων τὴν  πάνσεπτον, καὶ ἐτήσιον μνήμην· ἀεὶ γὰρ πρεσβεύουσι Χριστῷ, ὑπὲρ τοῦ γένους ἡμῶν.
<span color=red>Δόξα...</span>
Τριὰς ὁμοούσιε,  καὶ ὑπέρθεε Μονάς, ἡ διαιρέσει τὴν ἕνωσιν καὶ ἔμπαλιν ἔχουσα, τοῖς προσώποις τὴν  φύσιν, εἰς ἓν ἡμᾶς σύναψον θέλημα τῶν σῶν ἐντολῶν.
<span color=red>Καὶ  νῦν... Θεοτοκίον</span>
Σκηνήν σε  θεότευκτον, προδιέγραψε Μωσῆς, τοῖς Σεραφὶμ συγκαλύπτουσαν, Ἁγίων τὰ Ἅγια,  προτυπῶν σου Παρθένε, τὸν τόκον τὸν ἄχραντον, Χριστὸν σαρκὶ τραφήσεσθαι.
<span color=red>Ὁ  Εἱρμὸς</span>
«Οὐκ ἔστιν  ἅγιος, ὡς ὁ Κύριος, καὶ οὐκ ἔστι δίκαιος, ὡς ὁ Θεὸς ἡμῶν, ὃν ὑμνεῖ πᾶσα κτίσις,  καὶ οὐκ ἔστιν ἅγιος, πλήν σου Κύριε φιλάνθρωπε».

<span color=red>Κάθισμα Ἦχος πλ. δ'</span>
<span color=red>Τὴν  σοφίαν καὶ Λόγον</span>
Ἀντωνίου τὸ  πρᾶον καὶ καθαρόν, Εὐθυμίου τὸ μέγα καὶ θαυμαστόν, Παύλου Ἀρσενίου τε, τὸ ἀμιγὲς  καὶ ἡσύχιον, Θεοκτίστου τὸ κλέος, καὶ τῶν λοιπῶν Ὁσίων, ἁπάντων τὰ τάγματα, οἱ  πιστοὶ δοξάσωμεν, καὶ συνευφημήσωμεν, ἐν ᾠδαῖς σὺν τούτοις, Εὐπραξίαν τὴν  παρθένον, σὺν πάσαις ὑμνήσωμεν, γυναικῶν ταῖς θεόφροσι, καὶ συμφώνως βοήσωμεν·  Πρεσβεύσατε Χριστῷ τῷ Θεῷ, τῶν πταισμάτων ἄφεσιν δωρήσασθαι, τοῖς ἑορτάζουσι  πόθῳ τὴν ἁγίαν μνήμην ὑμῶν.
<span color=red>Δόξα... Ὅμοιον</span>
Τοὺς δεσμοὺς  διαρρήξαντες τῶν παθῶν, ἐκολλήθητε πόθῳ τῶν ἀγαθῶν, δόξαν ὑπερκόσμιον, ἐν Χριστῷ  ἐνεδύσασθε, ἐξ οἰκείων κόπων, εὑρόντες ἀνάπαυσιν, ἐγκρατείας πόνοις, τυχόντες  τῆς ἄνω ζωῆς· ὅθεν ἐπαξίως συνευφραίνεσθε ἅμα, ταῖς ἄνω Δυνάμεσι, γηθοσύνως ἐν  ᾄσμασι, τῷ Θεῷ παριστάμενοι, Θεοφόροι Πατέρες ἡμῶν, τῶν πταισμάτων ἄφεσιν  αἰτήσασθε, τοῖς ἑορτάζουσι πόθῳ, τὴν ἁγίαν μνήμην ὑμῶν.
<span color=red>Καὶ  νῦν... Θεοτοκίον Ὅμοιον</span>
Εἰς ἰλὺν  ἐνεπάγην ἁμαρτιῶν, καὶ οὐκ ἔστιν ὑπόστασις ἐν ἐμοί, δεινῶς κατεπόντισε, καταιγὶς  τῶν πταισμάτων μου, ἀλλ' ὡς τεκοῦσα Λόγον, τὸν μόνον φιλάνθρωπον, ἐπ' ἐμὲ τὸν  δοῦλόν σου, ἐπίβλεψον δέομαι, ῥῦσαι ἁμαρτίας, καὶ παθῶν ψυχοφθόρων, καὶ πάσης  κακώσεως, τοῦ ἀλάστορος Δέσποινα, ἵνα ψάλλω γηθόμενος· Πρέσβευε Χριστῷ τῷ Θεῷ,  τῶν πταισμάτων ἄφεσιν δοθῆναί μοι· σὲ γὰρ ἔχω ἐλπίδα ὁ δοῦλός σου.

<span color=red>ᾨδὴ  δ'</span>
<span color=red>Ἐξ  ὄρους κατασκίου</span>
Λαμπτὴρ  κοσμοφανής, ὁ θεῖος Ἱλαρίων, ὄρος γνωστικόν, ὁ μέγας Ἰουστῖνος· μεθ' ὧν Ἱέραξ  τιμάσθω, καὶ Ἰβηστίων, οἱ ἀριστόκλεοι, σὺν τῷ Ἰωσήφ.

Καὶ Ἱερεμίας, ἤστραψε  τῷ βίω, ὤφθη δὲ  καὶ σθένος μέγα Ἰσχυρίων· μεθ' ὧν  πυρσεύει Καρίων, Κόπρης  καὶ Κάστωρ,  Κασσιανὸς δὲ δι' ἀμφοῖν  παγκαλλής.

Ἄγαμαι  Καλλίστου, τὰς  χρηστολογίας, αἰνῶ τὰς  Λαυρεντίου ἀγαθοεργίας, τὴν  εὐπραξίαν Λογγίνου διαφημίζω,  καταγεραίρω τὰς τοῦ Λὼτ ἀρετάς.

Λεόντιον ὑμνῶ, βυθὸν  θεολογίας, Μάξιμον  δὲ μέλπω, πέλαγος  δογμάτων,  Μαρκιανὸν ἐγκαλλώπισμά τε, καὶ  Μᾶρκον, τὸν  εὐπειθῆ καί, τὸν  θεάκουστον.

Γέρας ἀρετῶν, Μακάριος  ὁ μέγας, ὁ  Πολιτικὸς δὲ χρῆμα εὐσεβείας,  ἀνακηρύττεται τούτοις Μᾶρκος ὁ πάνυ, σὺν  Δαλματώῃ, ὁ αἰθίοψ  Μωσῆς.

Μαρτινιανοῦ, καὶ  Μάλχου μεγαλύνω τοὺς ὑπὲρ ἁγνείας δρόμους τε καὶ ἄθλους, τὸ  εὐπραγὲς δὲ Μαρκέλλου τοῦ ποιμενάρχου, τιμῶ καὶ  Μίλλην τὸν νεκρέγερτον.
<span color=red>Μαρτυρικὸν</span>
Μάρτυρες  Χριστοῦ, ἀπαύστους ἱκεσίας, τῷ Δημιουργῷ, προσάγετε καὶ κτίστου, ὑπὲρ εἰρήνης  τοῦ κόσμου, καὶ τῶν τιμώντων, ὑμῶν τὴν μνήμην ἐν τοῖς ᾄσμασι.
<span color=red>Δόξα...</span>
Ξένον ὅτι ἕν,  καὶ τρία ἡ Θεότης, ὅλη ἐν τρισί, προσώποις ἀμερίστως· Πατήρ, Υἱὸς γὰρ καὶ Πνεῦμα  ἅγιόν ἐστι, τὰ προσκυνούμενα ἐν φύσει μιᾷ.
<span color=red>Καὶ  νῦν... Θεοτοκίον</span>
Χαῖρε τοῦ Θεοῦ,  εὐρύχωρον χωρίον, χαῖρε κιβωτέ, τῆς νέας Διαθήκης, χαῖρε ἡ στάμνος, το μάννα ἐξ  ἧς ἐδόθη, πᾶσι βροτοῖς τὸ ἐπουράνιον.
<span color=red>Ὁ  Εἱρμὸς</span>
«Ἐξ ὄρους  κατασκίου Λόγε, ὁ Προφήτης, τῆς μόνης Θεοτόκου, μέλλοντος σαρκοῦσθαι, θεοπτικῶς  κατενόησε, καὶ ἐν τρόμῳ, ἐδοξολόγει σου τὴν δύναμιν».

<span color=red>ᾨδὴ  ε'</span>
<span color=red>Τῆς  τῶν παθῶν με ἀχλύος</span>
Τοῦ ἐν Ἐδὲμ  Παραδείσου, δεῦτε ἴδωμεν ἄνθη ἀείζῳα, τὰ θεοβλαστούργητα, Πατέρων σπουδάσματα,  ὧν ὑπάρχει μόνος γεωργὸς ὁ Κύριος.

Νείλου τοῖς  ῥείθροις τῶν λόγων,  καταρδεύεται πᾶσα, νοερὰ  ψυχή,  Ναυκρατίου Νίκωνος, τοῖς  βίοις λαμπρύνεται, σὺν  Ναθαναὴλ δέ, καὶ  Νισθένωρ τέρπει αὐτήν.

Ὁ Ξενοφῶν σὺν  υἱέσιν, ἀρεταῖς  ἀπαστράπτων, φωτίζει  ἡμᾶς, μέγας δὲ  Ὀρσήσιος, ὑπὲρ δὲ  Ὀνούφριος, τὸν  Ποιμένα δέ, τίς  ἀξιολογήσει βροτῶν;

Παμβὼ καὶ  πράξει καὶ λόγῳ,  μακαριζέσθω ἀξίως, ὡς  ὑψηλός· εἴργων δὲ τοὺς δαίμονας Πούπλιος ὁ ἔνδοξος,  δοξαζέσθω ἴσα, ὁ  λαμπρὸς Πιννούφριος.

Ἀξιοχρέως  τιμάσθω, ὁ  περίδοξος ὄντως Παφνούτιος, Πίωρ,  Πατερμούθιος Παῦλος ὁ ἁπλούστατος, Πιτυροὺν  ὁ μέγας καὶ Πατέρων ἔξοχος.

Λαμπρῶς  ἐγκωμιαζέσθω, ὁ  φωστήρων φωστήρ, ὁ  Παχώμιος, Παλάμων  ὁ σύναθλος, ὁ θεῖος  Πετρώνιος,  Πασσαρίων σὺν τούτοις, θείαις  ἐξυμνείσθω ᾠδαῖς.
<span color=red>Μαρτυρικὸν</span>
Ἀθλητικῶς ἐν  σταδίῳ, τὸν Χριστὸν Θεὸν ἀνακηρύξαντες, ἀήττητοι Μάρτυρες, στεφάνους ἐλάβετε,  καὶ χορεύετε σὺν τοῖς Ἀσωμάτοις χοροῖς.
<span color=red>Δόξα...</span>
Ταῖς ὑποστάσεσι  τρία, εἰ καὶ φύσει τὸ ἕν, Θεότης ἐστίν· εἰς ἃ βεβαπτίσμεθα, καὶ οἷς περ  πιστεύομεν, ὁ Πατήρ, ὁ Λόγος, καὶ τὸ Πνεῦμα τὸ συμφυές.
<span color=red>Καὶ  νῦν... Θεοτοκίον</span>
Ἡ διὰ λόγου τὸν  Λόγον, ὑπὲρ λόγον τεκοῦσα Πανάχραντε, αὐτὴν ἱκετεύουσα, μὴ παύσῃ δεόμεθα, ἐκ  κινδύνων ἀεὶ ῥύσασθαι τὴν ποίμνην σου.
<span color=red>Ὁ  Εἱρμὸς</span>
«Τῆς τῶν παθῶν  με ἀχλύος, ὡς ἐκ νυκτὸς βαθυτάτης λυτρούμενος, ὀρθρίζειν ἀξίωσον, τὸ πνεῦμά μου  δέομαι, ἐν φωτὶ ἡμέρας, τῶν σῶν προσταγμάτων Χριστέ».

<span color=red>ᾨδὴ  ς'</span>
<span color=red>Συνεχόμενον δέξαι με</span>
Θαυμαστοὶ οἱ  πανσέβαστοι, Πατέρες ἡμῶν, ὧν οἱ θεῖοι ἆθλοι, ὧν τὰ παλαίσματα, ὧν αἱ ἰάσεις·  τίς γὰρ πλὴν τούτων, ἔδειξε τεράτων ἰσχύν;

Ῥαβουλᾶς ὁ  θαυμάσιος, καὶ  Ῥοῦφος ὁμοῦ, καὶ  Σισώης ἅμα ὁ ἰσάγγελος ἀνευφημείσθω, μεθ' ὧν ὁ  θεῖος Σέριδος, καὶ  Σιλουανός.

Οὐρανὸς  τετραφώστηρος, ἐφάνη ἐν  γῆ, ἡ δὶς  δύο αὕτη,  Συμεώνιος ὁμωνυμία· οἳ ἐν τοῖς στύλοις τρεῖς εἰσι, καὶ εἷς  ὁ Σαλός.

Μέσον ἄστρων ὡς  ἥλιος, ὧν ἦν  ἀρχηγός, ὁ  ἡγιασμένος Σάββας ἤστραψε, μεθ' ὃν  αὐγάζει καὶ Σεραπίων, πράξεσι, σὺν τῷ  Σιλβανῷ.

Σαρματᾶς καὶ  Τιμόθεος, Τιθόης  ὁμοῦ, σὺν  Ὑπερεχίῳ, καὶ  Φαρμούθιος, Φωκᾶς, Χαρίτων, Χαιρήμων, Ψόης  ὑμνείσθω, καὶ Ὢρ ὁ  σοφός.

Ἡ ἁγία καὶ  ἔνδοξος, Πατέρων  πληθύς, ἡ  μνημονευθεῖσα, καὶ  ἀνώνυμος, ῥῦσαι  κινδύνων, τοὺς  πόθῳ τὰ μνημόσυνα τελοῦντας ὑμῶν.
<span color=red>Μαρτυρικὸν</span>
Θαυμαστὸς εἶ  φιλάνθρωπε, ἐν σοῖς Ἀθληταῖς, ὧν οἱ θεῖοι ἆθλοι, ὧν τὰ θαύματα, ὧν αἱ ἰάσεις, ὧν  ταῖς πρεσβείαις, σῶσον ἡμᾶς Κύριε.
<span color=red>Δόξα...</span>
Σὲ τριὰς  ὑπεράρχιε, καὶ θεία μονάς, φῶς καὶ φῶτα μέλπω, ζωὴν καὶ ζωάς, Νοῦν Λόγον, Πνεῦμα  ἅγιόν τε, καὶ ἅγια, τὸν ἕνα Θεόν.
<span color=red>Καὶ  νῦν... Θεοτοκίον</span>
Ἐκ τῆς ῥίζης  ἀνέτειλε, σοῦ ἄνθος ζωῆς, Ἰεσσαὶ προπάτορ, ἀνασκίρτησον, ὁ σῴζων κόσμον, ἐκ τῆς  ἁγνῆς Νεάνιδος, Χριστὸς ὁ Θεός.
<span color=red>Ὁ  Εἱρμὸς</span>
«Συνεχόμενον  δέξαι με, φιλάνθρωπε, ἐκ πταισμάτων πολλῶν, καὶ προσπίπτοντα, τοῖς οἰκτιρμοῖς  σου, ὡς τὸν Προφήτην, Κύριε, σῶσόν με».

<span color=red>Κοντάκιον Ἦχος πλ. δ'</span>
<span color=red>Ὡς  ἀπαρχὰςή  Ἦχος δ'</span>
Ὡς εὐσεβείας  κήρυκας, καὶ ἀσεβείας φίμωτρα, τῶν θεοφόρων τὸν δῆμον ἐφαίδρυνας, Κύριε, τὴν  ὑφήλιον λάμποντα. Ἐν εἰρήνῃ τελείᾳ, ταῖς αὐτῶν ἱκεσίαις, τούς σὲ δοξάζοντας καὶ  μεγαλύνοντας, διαφύλαξον, ψάλλειν καὶ ᾄδειν σοι, Ἀλληλούϊα.
<span color=red>Ὁ  Οἶκος</span>
Τοῖς τοῦ βίου  τερπνοῖς ἐνητένισα, λογισμοῖς θεωρῶν τὰ γινόμενα, καὶ μετρήσας αὐτῶν τὰ ἐπώδυνα,  τὴν ζωὴν τῶν βροτῶν ἐταλάνισα, ὑμᾶς δὲ μόνους ἐμακάρισα, τοὺς μερίδα καλὴν  ἐπιλεξαμένους, τὸ παθεῖν τῷ Χριστῷ, καὶ μένειν σὺν αὐτῷ, καὶ συμψάλλειν ἀεὶ τῷ  Προφήτῃ Δαυΐδ, Ἀλληλούϊα.

<span color=red>Συναξάριον</span>
Τῷ Σαββάτῳ τῆς  Τυρινῆς, μνείαν ἐπιτελοῦμεν πάντων τῶν ἐν ἀσκήσει λαμψάντων ἁγίων Ἀνδρῶν τε καὶ  Γυναικῶν.
<span color=red>Στιχοι</span>
Ψυχαῖς Δικαίων,  ὧν ἀεὶ μνήμη μένει,
Χοὰς μενούσας,  προσκομίζω τοὺς λόγους.

Ταῖς τῶν Ὁσίων  σου πάντων πρεσβείαις Χριστὲ ὁ Θεὸς ἡμῶν, ἐλέησον  ἡμᾶς.

<span color=red>ᾨδὴ  ζ'</span>
<span color=red>Ὁ  τοὺς Παῖδας δροσίσας</span>
Δεῦτε  προσοίσωμεν ὕμνους κατὰ χρέος, γυναιξὶ ταῖς ὁσίως βιωσάσαις, καὶ ἰσαγγέλως· Ὧν  ἱκεσίαις, κράζομεν· Ὁ Θεὸς σῶσον πάντας ἡμᾶς.

Ἡ χρηστοφόρος  Βρυαίνη, σὺν τῇ  θείᾳ Φεβρωνίᾳ τιμάσθω, καὶ  Θωμαΐιδι, καὶ  Ἱερείᾳ, καὶ  Πλατωνὶς δὲ ᾄδεται, σὺν  αὐταῖς καὶ Μελανθία πιστῶς.

Ταῖς  ἀγγελόφροσιν αἶνος Εὐπραξίαις, σὺν δυσὶ  Θεοδώραις,  Ἀναστασίαις ταῖς πανολβίαις, ὕμνος  καὶ δόξα ἄπαυστος,  θαυμαστῶς λατρευσάσαις Θεῷ.

Ἡ Αἰγυπτία  Μαρία, φῶς ἐν  κόσμῳ, καὶ ἡ  Μαρῖνος κληθεῖσα, ἄστρον  ὤφθη τῇ οἰκουμένῃ, ἡ  Εὐφροσύνη ἥλιος, ἀρεταῖς  ἀπαστράπτουσα.

Πυρσοφαὴς  Θεοδούλη καὶ ἐν ἀσκήσει, σὺν  ταύτῃ αὐγάζει, Θεοδότη  καὶ Ἰουλίττα, καὶ  συνεκλάμπει πράξεσιν, Ἰσιδώρα  ἡ πανόλβιος.

Ἡ οὐρανόφρων  Μαρίνη νῦν τιμάσθω, σὺν τῇ  μεγάλη Ματρώνῃ· Συγκλητικὴ δὲ καὶ ἡ Σάρρα, σὺν τῇ  Ἰούστῃ ᾄσμασιν, ὡς σοφαὶ  ἀνυμνείσθωσαν.

Πελαγία ὁ  Ἀγγελος Κυρίου, Ταϊσία, ὁ λύχνος  τῆς μετανοίας,  συναδέσθω, καὶ εἴ  τις ἄλλη, ἔλαμψε  Γυναικῶν ἐν ἀσκήσει.
<span color=red>Μαρτυρικὸν</span>
Τῶν Ἀθλοφόρων  τὴν μνήμην ἐκτελοῦντες, δυσωποῦμεν τὸν μόνον Ζωοδότην, τοῦ καταπέμψαι τοῖς  ἀνυμνοῦσιν ἔλεος, καὶ πταισμάτων συγχώρησιν.
<span color=red>Δόξα...</span>
Σὺν τῷ Υἱῷ τὸν  Πατέρα προσκυνοῦμεν, καὶ τὸ ἅγιον Πνεῦμα ὁμοφρόνως, δοξολογοῦντες πιστῶς βοῶμεν·  Δόξα σοι Τριὰς μονάς, ὁ Θεὸς ἡμῶν.
<span color=red>Καὶ  νῦν... Θεοτοκίον</span>
Θεοτόκε Παρθένε  ἡ τεκοῦσα, τὸν τοῦ κόσμου Σωτῆρα καὶ Δεσπότην, εὐλογημένη, αὐτὸν δυσώπει  πάντοτε, οἰκτειρῆσαι τὰς ψυχὰς ἡμῶν.
<span color=red>Ὁ  Εἱρμὸς</span>
«Ὁ τοὺς Παῖδας  δροσίσας ἐν καμίνῳ, καὶ παρθένον φυλάξας τὴν Τεκοῦσάν σε μετὰ τόκον, εὐλογητὸς  εἶ Κύριε, ὁ Θεὸς τῶν Πατέρων ἡμῶν».

<span color=red>ᾨδὴ  η'</span>
<span color=red>Τὸν  ἐν Ὄρει, ἁγίῳ δοξασθέντα</span>
Τοὺς ποιμένας,  καὶ σοφοὺς Διδασκάλους, Ἱεράρχας, Χριστοῦ τῆς Ἐκκλησίας, σὺν τοῖς Ὁσίοις, πάντες  ἀνυμνήσωμεν, Κύριον ὑμνοῦντες, καὶ ὑπερυψοῦντες, εἰς πάντας τοὺς αἰῶνας.

Κατὰ χρέος,  Βασίλειος ὁ μέγας, καὶ σὺν  τούτῳ, ὁ  πολύαθλος ὄντως, ὑμνείσθω  Ἀθανάσιος ἐν ᾄσμασι, μετὰ  Γρηγορίου, τοῦ  θεολογίαις,  ἐξάρχοντος ἁπάντων.

Ἰωάννην, τὸ  χρυσορρῆμον στόμα, σὺν  Κυρίλλοις, τοῖς  θεοσόφοις στύλοις,  δοξάσωμεν ὡσαύτως καὶ Ἡσύχιον, ἄλλον  θεολόγον, σὺν τῷ  θεηγόρῳ, καὶ θείῳ  Μελετίῳ.

Γρηγορίῳ, δόξα τῶν  Νυσσαέων, σὺν τοῖς  δύῳ,  θαυματουργοῖς Πατράσι, καὶ ὁ  σοφὸς τὰ θεῖα Ἐπιφάνιος, σὺν  Ἀμφιλοχίῳ, τῷ  λαμπρῷ φωστῆρι, ὑμνείσθω  εἰς αἰῶνας.

Μητροφάνην, τῶν  Ἱερέων κλέος, σὺν  Νεκταρίῳ Ἀττικῷ Γενναδίῳ, μεθ' ὧν καὶ  Ἀνατόλιον ὑμνήσωμεν, τοὺς  ζωολαμπτῆρας, ἅμα  Εὐσεβείῳ καὶ Πρόκλῳ τοῖς πανσόφοις.

Νικολάῳ, τῷ  ἱεροκηρύκῳ, Σωφρονίῳ, τῷ ὄντως  μελιγλώττῳ, σὺν  Εὐλαλίῳ ᾄδω καὶ Διάδοχον, ἅμα  Εὐσταθίῳ,  Ἰουβεναλίῳ, τοῖς  πατροκορυφαίοις.
<span color=red>Μαρτυρικὸν</span>
Τὰς ἰάσεις,  ψυχῶν τε καὶ σωμάτων, ὡς ἐκ κρήνης, τῆς λάρνακος βρυούσης, τῶν Ἀθλοφόρων πίστει  ἀρυσώμεθα, Κύριον ὑμνοῦντες, καὶ ὑπερυψοῦντες, εἰς πάντας τούς αἰῶνας.

Εὐλογοῦμεν  Πατέρα, Υἱόν, καὶ  ἅγιον Πνεῦμα.

Ὡς Μονάδα, τῇ οὐσίᾳ  ὑμνῶ σε, ὡς  Τριάδα, τοῖς  προσώποις σε σέβω, πάτερ, Υἱέ, καὶ  Πνεῦμα τὸ πανάγιον, ἄναρχον  τὸ κράτος, τῆς σῆς  Βασιλείας, δοξάζω  εἰς αἰῶνας.
<span color=red>Καὶ  νῦν... Θεοτοκίον</span>
Σὺ τὸ Ὄρος, τοῦ  Θεοῦ ἀνεδείχθης, Θεοτόκε, ἐν ᾧ Χριστὸς οἰκήσας, θείους ναοὺς εἰργάσατο τοὺς  ψάλλοντας· Κύριον ὑμνεῖτε, καὶ ὑπερυψοῦτε, εἰς πάντας τούς αἰῶνας.

Αἰνοῦμεν,  εὐλογοῦμεν, καὶ  προσκυνοῦμεν...
<span color=red>Ὁ  Εἱρμὸς</span>
«Τὸν  ἐν Ὄρει, ἁγίῳ  δοξασθέντα, καὶ ἐν  βάτῳ, πυρὶ τὸ  τῆς Ἀειπαρθένου, τῷ Μωϋσῇ  μυστήριον γνωρίσαντα· Κύριον ὑμνεῖτε, καὶ  ὑπερυψοῦτε, εἰς  πάντας τοὺς αἰῶνας».

<span color=red>ᾨδὴ  θ'</span>
<span color=red>Τὸν  προδηλωθέντα ἐν Ὄρει</span>
Τὶς τὴν  παρρησίαν, ἐρεύξεται Ἀμβροσίου; τοῦ Ἱεροθέου δέ, πῶς τὴν σοφίαν ἐξείποι; καὶ  Ἀλεξάνδρων τῶν θεοσόφων Πατέρων, τὴν ὑπὲρ τῆς πίστεως στερρότητα;

Φαίδιμος ὁ  θεῖος, Σπυρίδων  ὁ θεοφόρος, σὺν τῷ  Ἀντιπάτρῳ, Παμβῷ, Παλλαδίῳ, καὶ  Νόννῳ, Ἱερωνύμῳ, καὶ  Γερμανῷ τῷ παντίμῳ, ὡς  θεοφωστῆρες ἀνυμνείσθωσαν.

Ὁ πολὺς τὰ θεῖα,  Διονύσιος τιμάσθω, ὡς τῶν  οὐρανίων μύστης, ὁ  πολύαθλος Κλήμης,  Φλαβιανός τε, καὶ  Παῦλος ὁ μέγας, τῆς  ὁμολογίας οἱ προκήρυκες.

Μιχαὴλ Συνάδων, ὑμνείσθω  σὺν Ταρασίῳ,  Νικηφόρος αὖθις, σὺν  Θεοδώρῳ τῷ πάνυ, καὶ  Θεοφάνης, ὁ  Ἱερώνυμος ὄντως, οἱ  ὑπασπισταὶ τῶν χαρακτήρων Χριστοῦ.

Πέτρος καὶ  Ἰγνάτιος, οἱ ὄντως  θεοφόροι, ὡς  Χριστοῦ ἀπόστολοι, καὶ  ἱερόαθλοι ὄντες,  ἀνυμνείσθωσαν ἅμα σὺν Πολυκάρπῳ, καὶ  Κυπριανῷ τῷ χριστομάρτυρι.

Ὅσιοι Πατέρες, καὶ  Ἱεράρχαι Κυρίου, σὺν  Ἱερομάρτυσι, καὶ  Γυναιξὶν ἁγίαις,  ὀνομαστοὶ καὶ ἀνώνυμοι πάντες, εὔξασθε  σωθῆναι τὰς ψυχὰς ἡμῶν.
<span color=red>Μαρτυρικὸν</span>
Ἐν ταῖς  οὐρανίαις, μοναῖς τῆς δόξης Κυρίου, σὺν χοροῖς τῶν Μαρτύρων, καὶ Ἀποστόλων  τρυφῶντες, ὑπὲρ ἡμῶν τῶν ἐν γῇ τὰς αἰτήσεις, Μάρτυρες τῷ κτίστῃ προσαγάγετε.
<span color=red>Δόξα...</span>
Ὁ εἷς ἐν Τριάδι  Θεός, δόξα σοι ἀπαύστως· εἰ γὰρ καὶ Θεὸς ἕκαστον, ἀλλ' εἷς τῇ φύσει πέλεις, ὁ  Πατήρ, ὁ Υἱὸς καὶ τὸ πνεῦμα, τοῖς τρισσοφαέσιν ἰδιώμασι.
<span color=red>Καὶ  νῦν... Θεοτοκίον</span>
Βάτον καιομένην  πυρί, καὶ μὴ φλεγομένην, προεώρα πάλαι Μωσῆς, ἐν Σιναίῳ τῷ, ὄρει, σὴν θεόδεκτόν  σου γαστέρα Παρθένε, ὑποδεχομένην τὸ ἀκήρατον πῦρ.
<span color=red>Ὁ  Εἱρμὸς</span>
«Τὸν  προδηλωθέντα, ἐν Ὄρει τῷ Νομοθέτῃ, ἐν πυρὶ καὶ βάτῳ, τόκον τὸν τῆς, Ἀειπαρθένου,  εἰς ἡμῶν τῶν πιστῶν σωτηρίαν, ὕμνοις ἀσιγήτοις μεγαλύνομεν».

<span color=red>Ἐξαποστειλάριον</span>
<span color=red>Γυναῖκες ἀκουτίσθητε</span>
Οἱ κόσμον  ἀρνησάμενοι, καὶ τὸν Σταυρὸν ἀράμενοι, πληθὺς ὁσίων Πατέρων, σὺν τοῖς χοροῖς τῶν  Μαρτύρων, Ἱεραρχῶν ὁμήγυρις, καὶ Γυναικῶν τὸ σύνταγμα, ἡμᾶς καταφαιδρύνατε, τοῦ  ἀνυμνῆσαι ἀξίως, ὑμῶν τὴν πάμφωτον μνήμην.
<span color=red>Ἕτερον</span>
<span color=red>Τοῖς Μαθηταῖς συνέλθωμεν</span>
Τοὺς ἐν ἀσκήσει  λάμψαντας, Θεοφόρους Πατέρας, καὶ Ἱεράρχας ἅμα τε, Γυναικῶν τὰς ὁσίας, καὶ τῶν  Ἱερομαρτύρων, τὰς χορείας ἐν ὕμνοις, φαιδρῶς ἀνευφημήσωμεν, ὅπως ἁγιασθῶμεν, καὶ  ταῖς εὐχαῖς τούτων, καὶ πρεσβείαις τῆς Θεοτόκου, τὸν δρόμον διανύσωμεν, εὐμαρῶς  τῆς νηστείας.

<span color=red>Εἰς  τοὺς Αἴνους</span>
<span color=red>Ἱστῶμεν Στιχηρὰ </span>
<span color=red>Ἦχος πλ.  δ'</span>
<span color=red>Ὁ  ἐν Ἐδὲμ Παράδεισος</span>
Τὴν τῶν Πατέρων  ἅπαντες πληθύν, ὁσίως ἀσκήσασαν, ἐν ᾠδαῖς ἐγκωμιάσωμεν πιστοί, τοὺς Ἱεράρχας δὲ  Χριστοῦ, εὐφημήσωμεν ᾄσμασι, θεοφρόνως ὁμοψύχως ἀδελφοί· ἐν ἐγκρατείᾳ γὰρ  ἔζησαν, καὶ ἐν νηστείᾳ καθαρᾷ, καὶ τοῦ Χριστοῦ κατετράνωσαν, τὸ Εὐαγγέλιον ἡμῖν,  μεθ' ὧν ἀνυμνήσωμεν, Γυναικῶν τὰς θεοφόρους καὶ λαμπράς, τὴν αὐτῶν πολιτείαν,  θεοπρεπῶς ζηλοῦντες ἐν ψυχῇ, ἵνα εὕρωμεν ἐκεῖ, πλημμελημάτων τὴν συγχώρησιν.

Τοὺς ἐν ἀσκήσει  λάμψαντας φαιδρῶς, ὁσίως τε  ζήσαντας,  εὐφημήσωμεν ἐνδόξως ἀδελφοί, ὡς  βιοτεύσαντας καλῶς, πρὸς  ζωὴν τὴν αἰώνιον, εὐσεβῶς  μετοικισθέντας ἐν χαρᾷ, πρὸς  λῆξίν τε τὴν ἀνώλεθρον, καὶ  μακαρίαν τὴν ἐκεῖ, δι' ἀρετῆς  καὶ σεμνότητος,  εὐθυδρομήσαντας ἰδού, ἀξίως  τιμήσωμεν, ὅπως  τύχωμεν ἐλέους ἐκ Θεοῦ, τῇ αὐτῶν  παρακλήσει, καὶ  αἰωνίου δόξης καὶ χαρᾶς, καὶ  ῥυσθῶμεν τῶν ἐκεῖ,  ἀπαραιτήτων κολάσεων.

Ἱεραρχῶν  ἁπάντων ὁ χορός, Δικαίων  ὁμήγυρις, Ἀσκητῶν  τε καὶ ὁσίων Γυναικῶν, τῶν  βιωσάντων εὐσεβῶς,  δυσωπηθέντες χάριτι· Ἱκετεύσατε τὸν μόνον ἀγαθόν, καὶ  πανοικτίρμονα Κύριον, τοῦ  οἰκτειρῆσαι καὶ ἡμᾶς, καὶ τῆς  ἐκεῖ κατακρίσεως,  ῥυσθείημεν διαπαντός, ταῖς  προσευχαῖς ὑμῶν σοφοί, καὶ  μελλούσης ἀπολαύσεως, τρυφᾶν  διηνεκῶς, εἰς  αἰῶνας αἰώνων,  ἀγαλλιώμενοί τε καὶ ἡμεῖς, αἶνον  ὕμνοις ἀπαύστως, τῷ  Ζωοδότῃ ἀνακράζοντες.

Θεοπρεπῆ  πανήγυριν πιστοί,  κροτήσωμεν σήμερον, ἐν τῇ  μνήμῃ τῶν Ἁγίων δαψιλῶς Ἱεραρχῶν, καὶ  Ἀσκητῶν, καὶ  Ἱερομαρτύρων, καὶ  ὁσίων Γυναικῶν, καὶ  εὐσεβῶν· τῶν γὰρ φθαρτῶν κατεφρόνησαν, καὶ τῶν  προσκαίρων ἀληθῶς, καὶ ὡς  ἀράχνην ἡγήσαντο, καὶ  ὥσπερ σκύβαλα αὐτά, ἵνα  κερδήσωσι, τὸν  Χριστὸν καὶ τὰ βασίλεια
αὐτοῦ, καὶ τὰ  θεῖα ἐκεῖνα, ἃ ὀφθαλμὸς οὐκ εἶδεν, οὓς οὐδὲ ἤκουσε ποτέ, ὧν πρεσβείαις ὁ Θεός,  ῥῦσαι φθορᾶς τὰς ψυχὰς ἡμῶν.
<span color=red>Δόξα...</span>
<span color=red>Ἰδιόμελον Ἦχος πλ. β'</span>
Ὅσιοι Πατέρες,  εἰς πᾶσαν τὴν γῆν ἐξῆλθεν ὁ φθόγγος, τῶν κατορθωμάτων ὑμῶν, δι' ὧν ἐν τοῖς  οὐρανοῖς, εὕρετε μισθὸν τῶν καμάτων ὑμῶν, τῶν δαιμόνων ὠλέσατε τὰς φάλαγγας, τῶν  Ἀγγέλων ἐφθάσατε τὰ τάγματα, ὧν τὸν βίον ἀμέμπτως ἐζηλώσατε, παρρησίαν ἔχοντες  πρὸς Κύριον, εἰρήνην αἰτήσασθε ταῖς ψυχαῖς ἡμῶν.
<span color=red>Καὶ  νῦν... Θεοτοκίον</span>
Θεοτόκε σὺ εἶ ἡ  ἄμπελος ἡ ἀληθινή, ἡ βλαστήσασα τὸν καρπὸν τῆς ζωῆς, Σὲ ἱκετεύομεν, πρέσβευε  Δέσποινα μετὰ τῶν σῶν Ὁσίων, καὶ πάντων τῶν Ἁγίων, ἐλεηθῆναι τὰς ψυχὰς ἡμῶν.

<span color=red>ΕΙΣ  ΤΗΝ ΛΕΙΤΟΥΡΓΙΑΝ</span>
<span color=red> </span>
<span color=red>Τὰ  Τυπικὰ καὶ ἀπὸ τοῦ Κανόνος,  ᾨδὴ  γ'  καὶ  ς'.</span>
<span color=red> </span>
<span color=red>Προκείμενον Ἦχος βαρὺς</span>
Καυχήσονται  Ὅσιοι ἐν δόξῃ.
<span color=red>Στίχ. Αἱ  ὑψώσεις τοῦ Θεοῦ ἐν τῷ λάρυγγι αὐτῶν.</span>

<span color=red>Πρὸς Ῥωμαίους Ἐπιστολῆς Παύλου τὸ Ἀνάγνωσμα</span>
<span color=red>(Κεφ ΙΔ' 19-26)</span>
Ἀδελφοί, τὰ τῆς  εἰρήνης διώκωμεν, καὶ τα τῆς οἰκοδομῆς τῆς εἰς ἀλλήλους. Μὴ ἕνεκεν βρώματος,  κατάλυε τὸ ἔργον τοῦ Θεοῦ, πάντα μὲν καθαρά, ἀλλὰ κακὸν τῷ ἀνθρώπῳ, τῷ διὰ  προσκόμματος ἐσθίοντι. Καλὸν τὸ μὴ φαγεῖν κρέα, μηδὲ πιεῖν οἶνον, μηδὲ ἐν ᾧ ὁ  ἀδελφός σου προσκόπτει, ἢ σκανδαλίζεται, ἢ ἀσθενεῖ. Σὺ πίστιν ἔχεις; κατὰ  σεαυτὸν ἔχε ἐνώπιον τοῦ Θεοῦ. Μακάριος ὁ μὴ κρίνων ἑαυτόν, ἐν ᾧ δοκιμάζει. Ὁ δὲ  διακρινόμενος, ἐὰν φάγῃ, κατακέκριται, ὅτι οὐκ ἐκ πίστεως, πᾶν δὲ ὃ οὐκ ἐκ  πίστεως, ἁμαρτία ἐστί. τῷ δὲ δυναμένῳ ὑμᾶς στηρίξαι κατὰ τὸ εὐαγγέλιόν μου καὶ  τὸ κήρυγμα Ἰησοῦ Χριστοῦ, κατὰ ἀποκάλυψιν μυστηρίου χρόνοις αἰωνίοις  σεσιγημένου, φανερωθέντος δὲ νῦν διά τε γραφῶν προφητικῶν, κατ' ἐπιταγὴν τοῦ  αἰωνίου Θεοῦ, εἰς ὑπακοὴν πίστεως, εἰς πάντα τὰ ἔθνη γνωρισθέντος, μόνῳ σοφῷ  Θεῷ, διὰ Ἰησοῦ Χριστοῦ, ᾧ ἡ δόξα εἰς τοὺς αἰῶνας. Ἀμήν.
<span color=red>Ἕτερος τῶν Ὁσίων</span>
<span color=red>Πρὸς Γαλάτας Ἐπιστολῆς Παύλου τὸ Ἀνάγνωσμα</span>
<span color=red>(Κεφ Ε' 22 - ΣΤ' 2)</span>
Ὁ δὲ καρπὸς τοῦ  Πνεύματος, Ἀδελφοί, ἐστὶν ἀγάπη, χαρά, εἰρήνη, μακροθυμία, χρηστότης, ἀγαθωσύνη,  πίστις, πραότης, ἐγκράτεια· κατὰ τῶν τοιούτων οὐκ ἔστι νόμος. Οἱ δὲ τοῦ Χριστοῦ  τὴν σάρκα ἐσταύρωσαν, σὺν τοῖς παθήμασι καὶ ταῖς ἐπιθυμίαις. Εἰ ζῶμεν πνεύματι,  πνεύματι καὶ στοιχῶμεν. Μὴ γινώμεθα κενόδοξοι, ἀλλήλους προκαλούμενοι, ἀλλήλοις  φθονοῦντες. Ἀδελφοί, ἐὰν καὶ προληφθῇ ἄνθρωπος ἔν τινι παραπτώματι, ὑμεῖς οἱ  πνευματικοὶ καταρτίζητε τὸν τοιοῦτον ἐν πνεύματι πραότητος, σκοπῶν σεαυτόν, μὴ  καὶ σὺ πειρασθῇς. Ἀλλήλων τὰ βάρη βαστάζετε, καὶ οὕτως ἀναπληρώσατε τὸν νόμον  τοῦ Χριστοῦ.

<span color=red>Ἀλληλούϊα Ἦχος β'</span>
Πεφυτευμένοι ἐν  τῷ οἴκῳ Κυρίου.
<span color=red>Στίχ.  Ἀγαλλιᾶσθε δίκαιοι ἐν Κυρίῳ.</span>

<span color=red>Εὐαγγέλιον  Ἐκ  τοῦ κατὰ Ματθαῖον</span>
Εἶπεν ὁ Κύριος,  Προσέχετε τὴν ἐλεημοσύνην ὑμῶν...
<span color=red>Καὶ  τῶν Ὁσίων</span>
Εἶπεν ὁ Κύριος·  Πάντα μοι παρεδόθη...

<span color=red>Κοινωνικὸν</span>
Εἰς μνημόσυνον αἰώνιον ἔσται  Δίκαιος. Ἀλληλούϊα.
</document>