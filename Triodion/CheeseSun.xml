<?xml version="1.0" encoding="UTF-8"?>
<document book="triod" part="" name="CheeseSun" title="ΚΥΡΙΑΚΗ ΤΗΣ ΤΥΡΙΝΗΣ">
ΚΥΡΙΑΚΗ ΤΗΣ ΤΥΡΙΝΗΣ
<span color=red>ΚΥΡΙΑΚΗ ΤΗΣ ΤΥΡΙΝΗΣ</span>
<span color=red> </span>
<span color=red>Τῼ  ΣΑΒΒΑΤῼ ΕΣΠΕΡΑΣ</span>
<span color=red> </span>
<span color=red>ΕΙΣ  ΤΟ ΛΥΧΝΙΚΟΝ</span>

<span color=red>Μετὰ τὸν προοιμιακόν, στιχολογοῦμεν τὸ Μακάριος ἀνήρ, τὸ Κάθισμα ὅλον.</span>
<span color=red> </span>
<span color=red>Εἰς  δὲ τό,   Κύριε ἐκέκραξα,   ἱστῶμεν Στίχους ι'  καὶ  ψάλλομεν Ἀναστάσιμα τῆς Ὀκτωήχου ς'  καὶ  τοῦ Τριῳδίου δ'.</span>
<span color=red> Στιχηρὰ προσόμοια τοῦ Τριῳδίου</span>
<span color=red>Ἦχος πλ.  β'   Ὅλην ἀποθέμενοι</span>
Ὁ πλάστης μου  Κύριος, χοῦν ἐκ τῆς γῆς προσλαβών με, ζωηρῷ φυσήματι, ψυχώσας ἐζώωσε καὶ  ἐτίμησεν, ἐπὶ γῆς ἄρχοντα, ὁρατῶν ἁπάντων, καὶ Ἀγγέλοις ὁμοδίαιτον. Σατὰν δ΄ ὁ  δόλιος, ὀργάνῳ τῷ ὄφει χρησάμενος, ἐν βρώσει ἐδελέασε, καὶ Θεοῦ τῆς δόξης  ἐχώρισε, καὶ τῷ κατωτάτῳ, θανάτῳ παραδέδωκεν εἰς γῆν. Ἀλλ' ὡς Δεσπότης καὶ  εὔσπλαγχνος, πάλιν ἀνακάλεσαι.

Στολὴν  θεοΰφαντον,  ἀπεξεδύθην ὁ τάλας, σοῦ τὸ  θεῖον πρόσταγμα,  παρακούσας Κύριε,  συμβουλίᾳ ἐχθροῦ· καὶ συκῆς φύλλα δέ, καί τοὺς  δερματίνους, νῦν  χιτῶνας περιβέβλημαι· ἱδρῶτι κέκριμαι· ἄρτον μοχθηρὸν κατεσθίειν γάρ, ἀκάνθας  καὶ τριβόλους δέ, φέρειν  μοι ἡ γῆ κεκατήραται. Ἀλλ' ὁ  ἐν ὑστέροις, τοῖς χρόνοις ἐκ Παρθένου σαρκωθείς, ἀνακαλέσας εἰσάγαγε, πάλιν εἰς  Παράδεισον.

Παράδεισε  πάντιμε, τὸ  ὡραιότατον κάλλος,  θεόκτιστον σκήνωμα,  εὐφροσύνη ἄληκτε, καὶ  ἀπόλαυσις, δόξα τῶν  Δικαίων, Προφητῶν  τερπνότης, καὶ  Ἁγίων οἰκητήριον, ἤχῳ τῶν  φύλλων σου, Πλάστην  τὸν τῶν ὅλων ἱκέτευε, τὰς  πύλας ὑπανοῖξαί μοι, ἃς τῇ  παραβάσει ἀπέκλεισα· καὶ ἀξιωθῆναι, τοῦ  ξύλου τῆς ζωῆς μεταλαβεῖν, καὶ τῆς  χαρᾶς, ἧς τὸ  πρότερον, ἐν σοὶ  κατετρύφησα.

Ἀδὰμ  ἐξωστράκισται, παρακοῇ  Παραδείσου, καὶ  τρυφῆς ἐκβέβληται, γυναικὸς  τοῖς ῥήμασιν ἀπατώμενος, καὶ  γυμνὸς κάθηται, τοῦ  χωρίου οἴμοι! ἐναντίον  ὀδυρόμενος. Διὸ  σπουδάσωμεν, πάντες τὸν καιρὸν ὑποδέξασθαι, νηστείας ὑπακούοντες, εὐαγγελικῶν  παραδόσεων, ἵνα διὰ τούτων, εὐάρεστοι γενόμενοι Χριστῷ, τοῦ Παραδείσου τὴν  οἴκησιν, πάλιν ἀπολάβωμεν.
<span color=red>Δόξα... Ἦχος πλ. β'</span>
Ἐκάθισεν Ἀδάμ,  ἀπέναντι τοῦ Παραδείσου, καὶ τὴν ἰδίαν γύμνωσιν θρηνῶν ὠδύρετο. Οἴμοι, τὸν ἀπάτῃ  πονηρᾷ πεισθέντα καὶ κλαπέντα, καὶ δόξης μακρυνθέντα! οἴμοι, τὸν ἁπλότητι  γυμνόν, νῦν δὲ ἠπορημένον! Ἀλλ' ὦ Παράδεισε, τρυφῆς ἀπολαύσω, οὐκέτι ὄψομαι  οὐκέτι σου τῆς τὸν Κύριον καὶ Θεόν μου καὶ Πλάστην· εἰς γῆν γάρ ἀπελεύσομαι, ἐξ  ἧς καὶ προσελήφθην. Ἐλεῆμον Οἰκτίρμον βοῶ σοι· Ἐλέησόν με τὸν παραπεσόντα.

<span color=red>Καὶ  νῦν... Θεοτοκίον,</span>
<span color=red>τὸ  τῆς Ὀκτωήχου</span>
<span color=red> </span>
<span color=red>Εἰς  τὴν Λιτὴν</span>
<span color=red> </span>
<span color=red>Τὸ  Ἰδιόμελον τοῦ Ἁγίου τῆς Μονῆς</span>
<span color=red> </span>
<span color=red>Δόξα... Ἦχος πλ. β'</span>
Ἥλιος ἀκτῖνας  ἔκρυψεν, ἡ σελήνη σὺν τοῖς ἄστροις εἰς αἷμα μετετράπη· ὄρη ἔφριξαν, βουνοὶ  ἐτρόμαξαν, ὅτε Παράδεισος ἐκλείσθη. Ἐκβαίνων ὁ Ἀδάμ, χερσὶ τύπτων τὰς ὄψεις,  ἔλεγεν· Ἐλεῆμον, ἐλέησόν με τὸν παραπεσόντα.
<span color=red>Καὶ  νῦν... Θεοτοκίον, Ὅμοιον</span>
Μυστικῶς  ἀνυμνοῦμέν σε, Θεοτόκε Μαρία· ἀνεδείχθης γὰρ θρόνος τοῦ μεγάλου Βασιλέως, σκηνὴ  παναγία, τῶν οὐρανῶν πλατυτέρα, Χερουβὶμ ἅρμα, ἀνωτέρα δὲ τῶν Σεραφίμ, νυμφὼν  δόξης· ἐκ σοῦ γὰρ προῆλθε, σαρκωθεὶς ὁ πάντων Θεός. Αὐτὸν ἱκέτευε, σωθῆναι τὰς  ψυχὰς ἡμῶν.

<span color=red>Ἀπόστιχα τῆς Ὀκτωήχου τὰ κατ'   Ἀλφάβητον.</span>
<span color=red> </span>
<span color=red>Δόξα... Ἦχος πλ. β'</span>
Ἐξεβλήθη Ἀδὰμ  τοῦ Παραδείσου, διὰ τῆς βρώσεως· διὸ καὶ καθεζόμενος ἀπέναντι τούτου, ὠδύρετο,  ὁλολύζων, ἐλεεινῇ τῇ φωνῇ, καὶ ἔλεγεν· Οἴμοι, τί πέπονθα ὁ τάλας ἐγώ! μίαν  ἐντολὴν παρέβην τὴν τοῦ Δεσπότου, καὶ τῶν ἀγαθῶν παντοίων ἐστέρημαι. Παράδεισε  ἁγιώτατε, ὁ δι' ἐμὲ πεφυτευμένος, καὶ διὰ τὴν Εὔαν κεκλεισμένος, ἱκέτευε τῷ σὲ  ποιήσαντι, κᾀμὲ πλάσαντι, ὅπως τῶν σῶν ἀνθέων πλησθήσωμαι. Διὸ καὶ πρὸς αὐτὸν ὁ  Σωτήρ· Τὸ ἐμὸν πλάσμα οὐ θέλω ἀπολέσθαι, ἀλλὰ βούλομαι τοῦτο σῴζεσθαι, καὶ εἰς  ἐπίγνωσιν ἀληθείας ἐλθεῖν, ὅτι τὸν ἐρχόμενον πρός με, οὐ μὴ ἐκβάλλω ἔξω.
<span color=red>Καὶ  νῦν... Θεοτοκίον Ἦχος ὁ αὐτὸς</span>
Ὁ ποιητὴς καὶ  λυτρωτής μου Πάναγνε, Χριστὸς ὁ Κύριος, ἐκ τῆς σῆς νηδύος προελθών, ἐμὲ  ἐνδυσάμενος, τῆς πρῴην κατάρας τὸν Ἀδὰμ ἠλευθέρωσε. Διό σοι Πάναγνε, ὡς τοῦ Θεοῦ  Μητρί τε, καὶ Παρθένῳ ἀληθῶς, βοῶμεν ἀσιγήτως, τὸ Χαῖρε τοῦ Ἀγγέλου. Χαῖρε  Δέσποινα, προστασία καὶ σκέπη, καὶ σωτηρία τῶν ψυχῶν ἡμῶν.

<span color=red>Τό,  Νῦν ἀπολύεις. Τὸ Τρισάγιον</span>

<span color=red>Ἀπολυτίκιον Ἦχος πλ. α'</span>
Θεοτόκε  Παρθένε, χαῖρε κεχαριτωμένη Μαρία, ὁ Κύριος μετὰ σοῦ, εὐλογημένη σὺ ἐν γυναιξί,  καὶ εὐλογημένος ὁ καρπὸς τῆς κοιλίας σου, ὅτι Σωτῆρα ἔτεκες τῶν ψυχῶν ἡμῶν. ἐκ γ'

<span color=red>καὶ  ἡ λοιπὴ Ἀκολουθία τῆς Ἀγρυπνίας</span>

<span color=red>Τῌ  ΚΥΡΙΑΚῌ ΠΡΩΪ</span>
<span color=red> </span>
<span color=red>ΕΙΣ  ΤΟΝ ΟΡΘΡΟΝ</span>
<span color=red> </span>
<span color=red>Μετὰ τὸν Ἑξάψαλμον,  εἰς  τό,   Θεὸς Κύριος,  τὸ  Ἀπολυτίκιον Ἀναστάσιμον,  δίς,  καὶ  τὸ Θεοτοκίον.   Εἶτα ἡ συνήθης Στιχολογία. Ἀρχόμεθα δὲ ἀναγινώσκειν τὸ βιβλίον τῆς Ἑξαημέρου τοῦ  Χρυσοστόμου.</span>
<span color=red> </span>
<span color=red>Μετὰ δὲ τὴν Στιχολογίαν,  τὰ  Εὐλογητάρια,  οἱ  Ἀναβαθμοὶ τοῦ Ἤχου,  τό,   Πᾶσα πνοή,  τὸ  ἐνδιάτακτον Ἑωθινὸν Εὐαγγέλιον,  καὶ  τὸ Ἀνάστασιν Χριστοῦ,  καὶ  μετὰ τόν Ν'.</span>
<span color=red> </span>
<span color=red>Δόξα... Ἦχος πλ. δ'</span>
Τῆς μετανοίας  ἄνοιξόν μοι πύλας Ζωοδότα· ὀρθρίζει γὰρ τὸ πνεῦμά μου πρὸς ναὸν τὸν ἅγιόν σου,  ναὸν φέρον τοῦ σώματος ὅλον ἐσπιλωμένον· ἀλλ' ὡς Οἰκτίρμων κάθαρον, εὐσπλάγχνῳ  σου ἐλέει.
<span color=red>Καὶ  νῦν... Θεοτοκίον, Ὅμοιον</span>
Τῆς σωτηρίας  εὔθυνόν μοι τρίβους Θεοτόκε· αἰσχραῖς γὰρ κατερρύπωσα, τὴν ψυχὴν ἁμαρτίαις, ὡς  ῥαθύμως τὸν βίον μου, ὅλον ἐκδαπανήσας, ταῖς σαῖς πρεσβείαις ῥῦσαί με, πάσης  ἀκαθαρσίας.

<span color=red>Στίχ.  Ἐλέησόν με ὁ Θεός, κατὰ τὸ μέγα ἔλεός σου, καὶ κατὰ τὸ πλῆθος τῶν οἰκτιρμῶν σου,  ἐξάλειψον τὸ ἀνόμημά μου.</span>
<span color=red>Ἦχος πλ. β'</span>
Τὰ πλήθη τῶν  πεπραγμένων μοι δεινῶν, ἐννοῶν ὁ τάλας, τρέμω τὴν φοβερὰν ἡμέραν τῆς κρίσεως·  ἀλλὰ θαρρῶν εἰς τὸ ἔλεος τῆς εὐσπλαγχνίας σου, ὡς ὁ Δαυῒδ βοῶ σοι· Ἐλέησόν με ὁ  Θεός, κατὰ τὸ μέγα σου ἔλεος.

<span color=red>Οἱ  Κανόνες. Τῆς Ὀκτωήχου, ὁ Ἀναστάσιμος, ὁ Σταυροαναστάσιμος, καὶ τῆς Θεοτόκου, εἰς  η' καὶ τοῦ Τριῳδίου, εἰς ς'.</span>
<span color=red> </span>
<span color=red>Κανὼν τοῦ Τριῳδίου</span>
<span color=red> </span>
<span color=red>Ποίημα Χριστοφόρου τοῦ Πρωτασηκρίτου</span>
<span color=red> </span>
<span color=red>ᾨδὴ  α' Ἦχος πλ. β'</span>
<span color=red>Ὡς  ἐν ἠπείρῳ πεζεύσας</span>
Δεῦρο ψυχή μου  ἀθλία, κλαῦσον τὰ σοί, πεπραγμένα σήμερον, μνημονεύουσα τῆς πρίν, ἐν Ἐδὲμ  γυμνώσεως, δι΄ ἧς, ἐξεβλήθης τῆς τρυφῆς, καὶ τῆς ἀλήκτου χαρᾶς.

Ὑπὸ πολλῆς  εὐσπλαγχνίας, καὶ  οἰκτιρμῶν,  Πλαστουργὲ τῆς κτίσεως, καὶ τῶν  ὅλων Ποιητά, ἐκ χοὸς  ζωώσας με τὸ πρίν, ἐνετείλω  σε ὑμνεῖν, σὺν τοῖς  Ἀγγέλοις σου.

Διὰ χρηστότητος  πλοῦτον, σὺ  φυτουργεῖς,  Πλαστουργὲ καὶ Κύριε,  Παραδείσου τὴν τρυφήν, ἐν Ἐδὲμ  κελεύων με τρυφᾷν, τῶν  ὡραίων καὶ τερπνῶν, καὶ μὴ  ῥεόντων καρπῶν.

Οἴμοι ψυχή μου  ἀθλία! τῶν ἐν  Ἐδέμ,  ἀπολαύειν εἴληφας, ἐξουσίαν  ἐκ Θεοῦ, μὴ  φαγεῖν δὲ γνώσεως καρπόν,  προσετάγης, ἵνα τί, παρέβης  νόμον Θεοῦ;
<span color=red>Θεοτοκίον</span>
Θεοκυῆτορ  Παρθένε, ὡς τοῦ Ἀδάμ, κατὰ γένος θύγατερ, κατὰ χάριν δὲ Χριστοῦ, τοῦ Θεοῦ  γεννήτρια ἐμέ, τὸν ἐξόριστον Ἐδέμ, νῦν ἀνακάλεσαι.
<span color=red>Καταβασία</span>
<span color=red>«Ὡς  ἐν ἠπείρῳ πεζεύσας ὁ Ἰσραήλ, ἐν ἀβύσσῳ ἴχνεσι, τὸν διώκτην Φαραώ, καθορῶν  ποντούμενον, Θεῷ ἐπινίκιον ᾠδήν, ἐβόα, ᾄσωμεν».</span>

<span color=red>ᾨδὴ  γ' Οὐκ ἔστιν ἅγιος ὡς σὺ</span>
Ὄφις ὁ δόλιος  ποτέ, τὴν τιμήν μου φθονήσας, ἐψιθύρισε δόλον, τῆς Εὔας ἐν τοῖς ὠσίν, ἐξ ἧς ἐγώ,  πλανηθεὶς ἐξωρίσθην, οἴμοι! τοῦ χοροῦ τῆς ζωῆς.

Τὴν χεῖρα  τείνας προπετῶς,  ἐγευσάμην τοῦ ξύλου, τοῦ τῆς  γνώσεως, οὗπερ,  προσέταξέ μοι Θεός, μηδόλως  μεταλαβεῖν, καὶ τῆς  θείας, δόξης  ἀπερρίφθην πικρῶς.

Οἴμοι ἀθλία μου  ψυχή! πῶς οὐκ  ἔγνως τὸν δόλον; πῶς οὐκ  ᾔσθου τῆς πλάνης, καὶ τοῦ  φθόνου τοῦ ἐχθροῦ; ἀλλ'  ἐσκοτίσθης, τὸν νοῦν, καὶ  παρέβης, ἐντολὴν  τοῦ Κτίστου σου;
<span color=red>Θεοτοκίον</span>
Ἐλπὶς καὶ σκέπη  μου σεμνή, ἡ τὴν γύμνωσιν πάλαι, περιστείλασα μόνη, τὴν τοῦ πεσόντος Ἀδάμ, τῷ  τοκετῷ σου Ἁγνή, ἀφθαρσίαν αὖθίς με ἀμφίασον.
<span color=red>Καταβασία</span>
<span color=red>«Οὐκ  ἔστιν ἅγιος ὡς σύ, Κύριε ὁ Θεός μου, ὁ ὑψώσας τὸ κέρας, τῶν πιστῶν σου Ἀγαθέ,  καὶ στερεώσας αὐτούς, ἐν τῇ πέτρᾳ τῆς ὁμολογίας σου».</span>

<span color=red>Κάθισμα Ἦχος δ'</span>
<span color=red>Κατεπλάγη Ἰωσὴφ</span>
Ἐξεβλήθη ὁ  Ἀδάμ, τοῦ Παραδείσου τῆς τρυφῆς, διὰ βρώσεως πικρᾶς, ἐν ἀκρασίᾳ ἐντολήν, μὴ  φυλάξας τὴν τοῦ Δεσπότου, καὶ κατεκρίθη, ἐργάζεσθαι τὴν γῆν, ἐξ ἧς ἐλήφθη αὐτός,  ἱδρῶτι δὲ πολλῷ, ἐσθίειν ἄρτον αὐτοῦ. Διὸ ἡμεῖς ποθήσωμεν ἐγκράτειαν, ἵνα μὴ ἔξω  θρηνήσωμεν, τοῦ Παραδείσου, ὥσπερ ἐκεῖνος, ἀλλ' εἰς αὐτόν ἐλευσώμεθα.
<span color=red>Ἕτερον Ἦχος δ'</span>
<span color=red>Ὁ  ὑψωθεὶς ἐν τῷ Σταυρῷ</span>
Νῦν ὁ καιρὸς  τῶν ἀρετῶν ἐπεφάνη, καὶ ἐπὶ θύραις ὁ Κριτής, μὴ στυγνάσωμεν, ἀλλὰ δεῦτε  νηστεύοντες προσάξωμεν, δάκρυα κατάνυξιν καὶ ἐλεημοσύνην, κράζοντες· Ἡμάρτομεν,  ὑπὲρ ψάμμον θαλάσσης. Ἀλλ' ἄνες πᾶσι πάντων Λυτρωτά, ἵνα καὶ σχῶμεν τὸν ἄφθαρτον  στέφανον.
<span color=red>Θεοτοκίον, Ὅμοιον</span>
Οὐ σιωπήσωμεν  ποτὲ Θεοτόκε, τὰς δυναστείας σου λαλεῖν οἱ ἀνάξιοι· εἰ μὴ γὰρ σὺ προΐστασο  πρεσβεύουσα, τίς ἡμᾶς ἐρρύσατο ἐκ τοσούτων κινδύνων, τίς δὲ διεφύλαξεν, ἕως νῦν  ἐλευθέρους; οὐκ ἀποστῶμεν Δέσποινα ἐκ σοῦ· σοὺς γὰρ δούλους σῴζεις ἀεί, ἐκ  παντοίων δεινῶν.

<span color=red>Εἶτα ἀνάγνωσις τοῦ Λόγου,  εἰς  τὴν πληγὴν τῆς χαλάζης,  οὗ  ἡ ἀρχή.  τί   λύετε τάξιν ἐπαινουμένην;   Ποιοῦμεν δὲ αὐτὸν εἰς δόσεις δύο.</span>
<span color=red> </span>
<span color=red>ᾨδὴ  δ' Χριστός μου δύναμις</span>
Τιμῆς ἠξίωμαι,  ἐγὼ ὁ ἄθλιος, παρὰ σοῦ τοῦ Δεσπότου ἐν τῇ Ἐδέμ, οἴμοι πῶς πεπλάνημαι, καὶ  διαβόλῳ, φθονηθείς, ἀπερρίφην τοῦ προσώπου σου!

Ἐμὲ θρηνήσατε, Ἀγγέλων  τάγματα,  Παραδείσου τὰ κάλλη καὶ τῶν φυτῶν, τῶν ἐκεῖ  εὐπρέπεια, τὸν  πλανηθέντα δυστυχῶς καὶ Θεοῦ ἀποσκιρτήσαντα.

Λειμὼν μακάριε, φυτὰ  θεόφυτα,  Παραδείσου τερπνότης νῦν ἐπ' ἐμέ, δάκρυα  σταλάξατε, ἐκ  φύλλων ὥσπερ ὀφθαλμῶν, τὸν  γυμνόν, καὶ  ξένον δόξης Θεοῦ.

Οὐκέτι βλέπω σε, οὐκ  ἀπολαύω σου, τῆς  ἡδίστης καὶ θείας μαρμαρυγῆς, πάντιμε  Παράδεισε· γυμνὸς γὰρ ἔρριμαι εἰς γῆν,  παροργίσας τὸν Ποιήσαντα.
<span color=red>Θεοτοκίον</span>
Ἁγία Δέσποινα,  ἡ διανοίξασα, Παραδείσου τὰς πύλας πᾶσι πιστοῖς, ἃς Ἀδὰμ ἀπέκλεισε διὰ παράβασιν  ποτέ, πύλας ἐλέους μοι διάνοιξον.
<span color=red>Καταβασία</span>
<span color=red>«Χριστός  μου δύναμις, Θεὸς καὶ Κύριος, ἡ σεπτὴ Ἐκκλησία θεοπρεπῶς, μέλπει ἀνακράζουσα, ἐκ  διανοίας καθαρᾶς, ἐν Κυρίῳ ἑορτάζουσα».</span>
<span color=red> </span>
<span color=red>ᾨδὴ  ε' τῷ θείῳ φέγγει σου ἀγαθὲ</span>
Φθονήσας πάλαι  μοι ὁ ἐχθρός, τῆς ἐν Παραδείσῳ εὐτυχοῦς, ἀναστροφῆς ὁ μισάνθρωπος, ὄφεως ἐν  εἴδει με ὑπεσκέλισε, καὶ δόξης ἀϊδίου ξένον με ἔδειξε.

Θρηνῶ καὶ  κόπτομαι τὴν ψυχήν, καὶ τοῖς  ὀφθαλμοῖς ἐπιζητῶ, πλήθη  δακρύων προστίθεσθαι, ὅταν  ἀποβλέψω, καὶ  καταμάθω μου, τὴν  γύμνωσιν ἣν ἔσχον, ἐκ  παραβάσεως.

Ἐκ γῆς ἐπλάσθην  χειρὶ Θεοῦ, αὖθις δ'  ἐπιστρέφειν πρὸς τὴν γῆν, ἐγὼ ὁ  ἄθλιος ἤκουσα. τίς ἐμὲ  μὴ κλαύσῃ, τὸν  ἀπωσθέντα Θεοῦ, καὶ τῆς  Ἐδὲμ τὸν ᾍδην ἀνταλλαξάμενον;
<span color=red>Θεοτοκίον</span>
Νυμφῶνα δόξης  σε μυστικόν, πάντες καταγγέλλομεν πιστοί, Θεοκυῆτορ, πανάμωμε· ὅθεν δυσωπῶ σε  Ἁγνὴ πεσόντα με, νυμφῶνος Παραδείσου, οἰκεῖον ποίησον.
<span color=red>Καταβασία</span>
<span color=red>«Τῷ  θείῳ φέγγει σου Ἀγαθέ, τὰς τῶν ὀρθριζόντων σοι ψυχάς, πόθῳ καταύγαυσον δέομαι,  σὲ εἰδέναι Λόγε Θεοῦ, τὸν ὄντως Θεόν, ἐκ ζόφου τῶν πταισμάτων ἀνακαλούμενον».</span>

<span color=red>ᾨδὴ  ς' Τοῦ βίου τὴν θάλασσαν</span>
Στολήν με  ἐνέδυσας, θεοΰφαντον Σωτήρ, ἐν τῇ Ἐδὲμ ὡς εὔσπλαγχνος, ἐγὼ δέ σου παρεῖδον τὴν  ἐντολήν, πεισθεὶς τῷ ἀλάστορι, καὶ γυμνὸς καθωράθην ὁ ταλαίπωρος.

Ψυχὴ παναθλία  μου,  ἐμακρύνθης ἐκ Θεοῦ, διὰ  ἀπροσεξίας σου,  Παραδείσου ἐστέρησαι τῆς τρυφῆς, Ἀγγέλων  κεχώρισαι, εἰς  φθορὰν κατηνέχθης, ὢ τοῦ  πτώματος!

Ἐλέησον  οἴκτειρον,  Παντοκράτορ ὁ Θεός, τῶν σῶν  χειρῶν τὸ ποίημα, μὴ  παρίδῃς με δέομαι Ἀγαθέ, τὸν  ἀποχωρίσαντα, ἐμαυτὸν  τῆς χορείας τῶν Ἀγγέλων σου.
<span color=red>Θεοτοκίον</span>
Μαρία Θεόκλητε,  ἡ Κυρία τοῦ παντός, ὡς τετοκυῖα Κύριον, Βασιλέα τῶν ὅλων καὶ Λυτρωτήν,  αἰχμάλωτον ὄντα με, Παραδείσου τῆς δόξης ἀνακάλεσαι.
<span color=red>Καταβασία</span>
<span color=red>«Τοῦ  βίου τὴν θάλασσαν, ὑψουμένην καθορῶν, τῶν πειρασμῶν τῷ κλύδωνι, ἐν εὐδίῳ λιμένι  σου προσδραμών, βοῶ σοι· Ἀνάγαγε ἐκ φθορᾶς τὴν ζωήν μου Πολυέλεε».</span>

<span color=red>Κοντάκιον</span>
<span color=red>Αὐτόμελον Ἦχος πλ. β'</span>
Τῆς σοφίας  ὁδηγέ, φρονήσεως χορηγέ, τῶν ἀφρόνων παιδευτά, καὶ πτωχῶν ὑπερασπιστά, στήριξον,  συνέτισον τὴν καρδίαν μου Δέσποτα. Σὺ δίδου μοι λόγον, ὁ τοῦ Πατρός Λόγος· ἰδοὺ  γὰρ τὰ χείλη μου, οὐ μὴ κωλύσω ἐν τῷ κράζειν σοι· Ἐλεῆμον, ἐλέησόν με τὸν  παραπεσόντα.
<span color=red>Ὁ  Οἶκος</span>
Ἐκάθισεν Ἀδὰμ  τότε, καὶ ἔκλαυσεν ἀπέναντι τῆς τρυφῆς τοῦ Παραδείσου, χερσὶ τύπτων τὰς ὄψεις,  καὶ ἔλεγεν· Ἐλεῆμον, ἐλέησόν με τὸν παραπεσόντα.
Ἰδὼν Ἀδὰμ τὸν  Ἄγγελον, ὠθήσαντα, καὶ κλείσαντα τὴν τοῦ θείου κήπου θύραν, ἀνεστέναξε μέγα, καὶ  ἔλεγεν· Ἐλεῆμον, ἐλέησόν με τὸν παραπεσόντα.
Συνάλγησον  Παράδεισε, τῷ κτήτορι πτωχεύσαντι, καὶ τῷ ἤχῳ σου τῶν φύλλων, ἱκέτευσον τὸν  Πλάστην, μὴ κλείσῃ σε. Ἐλεῆμον, ἐλέησόν με τὸν παραπεσόντα.
Παράδεισε  πανάρετε, πανάγιε, πανόλβιε, ὁ δι' Ἀδὰμ πεφυτευμένος, καὶ διὰ τὴν Εὔαν  κεκλεισμένος, ἱκέτευσον Θεὸν διὰ τὸν παραπεσόντα. Ἐλεῆμον, ἐλέησόν με τὸν  παραπεσόντα.

<span color=red>Συναξάριον</span>
Τῇ αὐτῇ ἡμέρᾳ,  ἀνάμνησιν ποιούμεθα τῆς ἀπὸ τοῦ Παραδείσου τῆς τρυφῆς ἐξορίας τοῦ Πρωτοπλάστου  Ἀδάμ.
<span color=red>Στίχοι</span>
Κόσμος  γενάρχαις πικρὰ συνθρηνησάτω.
Βρώσει γλυκείᾳ,  συμπεσὼν πεπτωκόσι.

Τῇ ἀφάτῳ σου  εὐσπλαγχνίᾳ, Χριστὲ ὁ  Θεὸς ἡμῶν, τῆς  τρυφῆς τοῦ Παραδείσου ἡμᾶς καταξίωσον, καὶ  ἐλέησον, ὡς μόνος  φιλάνθρωπος. Ἀμήν.

<span color=red>ᾨδὴ  ζ' Δροσοβόλον μὲν τὴν κάμινον</span>
Ὁ δεσπόζων τῶν  αἰώνων πάντων Κύριος, ὁ πλάσας με βουλήματι σῷ, φθονηθέντα με, τῷ δολίῳ δράκοντι  ποτέ, καὶ σὲ παροργίσαντα Σωτήρ, μὴ ὑπερίδῃς ὁ Θεός, ἀλλ' ἀνακάλεσαί με.

Τὰ τοῦ αἴσχους  περικείμενος ἐνδύματα, οἴμοι! ἀντὶ  στολῆς φωταυγοῦς,  ἀποκλαίομαι τὴν ἐμὴν ἀπώλειαν Σωτήρ, καὶ  πίστει βοῶ σοι Ἀγαθέ· Μὴ ὑπερίδῃς, ὁ Θεός, ἀλλ'  ἀνακάλεσαί με.

Ἐτραυμάτισεν ὁ  ὄφις ὁ παμπόνηρος, ὅλην μου  τὴν ψυχὴν φθονερῶς,  Παραδείσου δὲ τῆς τρυφῆς,  ἐξόριστον ποιεῖ, ἀλλ' ὦ  εὐσυμπάθητε Σωτήρ, μὴ  ὑπερίδῃς ὡς Θεός, ἀλλ'  ἀνακάλεσαί με.
<span color=red>Θεοτοκίον</span>
Τὴν ἰκέσιόν μου  δέησιν Πανάμωμε πρόσδεξαι συμπαθείᾳ τῇ σῇ, καὶ συγχώρησιν τῶν πταισμάτων, δίδου  μοι Ἁγνή, ἐν θρήνοις βοῶντι ἐκτενῶς· Μὴ ὑπερίδῃς Ἀγαθή, ἀλλ' ἀνακάλεσαί με.
<span color=red>Καταβασία</span>
<span color=red>«Δροσοβόλον  μὲν τὴν κάμινον εἰργάσατο, Ἄγγελος τοῖς Ὁσίοις Παισί, τοὺς Χαλδαίους δὲ  καταφλέγον πρόσταγμα Θεοῦ, τὸν Τύραννον ἔπεισε βοᾶν· Εὐλογητὸς εἶ ὁ Θεὸς ὁ τῶν  Πατέρων ἡμῶν».</span>

<span color=red>ᾨδὴ  η' Ἐκ φλογὸς τοῖς Ὁσίοις</span>
Δωρεαῖς  πολυτρόποις πάλαι τετίμηκας, τῶν χειρῶν σου τὸ ἔργον, μόνε φιλάνθρωπε· δράκων δὲ  δεινὸς συριγμῷ ἐδελέασεν, οἴμοι! τῶν προσόντων, καλῶν ἀπογυμνώσας.

Ἵνα τί  συμβουλίας πικρᾶς ἀκήκοας, καὶ τῆς  θείας ἐγένου ψήφου παρήκοος; οἴμοι  ταπεινὴ ψυχή, Θεὸν  λυπήσασα, ὃν ἀεὶ  δοξάζειν, ἐτάχθης  σὺν Ἀγγέλοις.

Ἑρπετῶν καὶ  θηρίων δεσπότης γέγονας, ἑρπετῷ  ψυχοφθόρῳ, πῶς  προσωμίλησας,  σύμβουλον λαβών, ὡς εὐθῆ  τὸν ἀλάστορα; ὢ τῆς  σῆς ἀπάτης, ψυχή μου  παναθλία!
<span color=red>Θεοτοκίον</span>
Φωτοφόρον  σκηνήν σε Θεοῦ σαρκώσεως, ἀνυμνοῦμεν Μαρία Θεοχαρίτωτε· ὅθεν με δεινῶς  σκοτισθέντα τοῖς πάθεσι, λάμψον φῶς ἐλέους, ἐλπὶς ἀπηλπισμένων.
Αἰνοῦμεν,  εὐλογοῦμεν, καὶ προσκυνοῦμεν τὸν Κύριον.
<span color=red>Καταβασία</span>
<span color=red>«Ἐκ  φλογὸς τοῖς Ὁσίοις, δρόσον ἐπήγασας, καὶ δικαίου θυσίαν, ὕδατι ἔφλεξας· ἅπαντα  γὰρ δρὰς Χριστέ, μόνῳ τῷ βούλεσθαι. Σὲ ὑπερυψοῦμεν εἰς πάντας τοὺς αἰῶνας».</span>

<span color=red>ᾨδὴ  θ'   Θεὸν ἀνθρώποις ἰδεῖν</span>
Γλυκὺς εἰς  γεῦσιν καρπὸς τῆς γνώσεως, ἐν τῇ Ἐδὲμ ἐφάνη μοι, πλησθέντι τῆς βρώσεως, εἰς  χολὴν δὲ γέγονε τὸ τέλος αὐτῆς, οἴμοι ψυχὴ ἀθλία! πῶς ἀκρασίᾳ σε, τῆς τοῦ  Παραδείσου ἑστίας, ξένην πεποίηκε;

Θεὲ τῶν ὅλων, ἐλέους  Κύριε, εἰς τὴν  ἐμὴν ταπείνωσιν,  εὐσπλάγχνως ἐπίβλεψον, καὶ μὴ  πόρρω πέμψῃς με τῆς θείας Ἐδέμ, ὅπως  βλέπων τὰ κάλλη· ὅθεν ἐκπέπτωκα, σπεύσω  πάλιν θρήνοις,  προσλαβεῖν ἅπερ ἀπώλεσα.

Θρηνῶ, στενάζω, καὶ  ἀποδύρομαι, τὰ  Χερουβὶμ φλογίνῃ τῇ ῥομφαίᾳ θεώμενος, τῆς  εἴσοδον φυλάττειν ταχθέν, πᾶσι  τοῖς Ἐδὲμ τὴν παραβάταις, οἴμοι!  ἀπρόσιτον, εἰμὴ σὺ  ἀκώλυτον Σωτήρ, ταύτην  ποιήσεις μοι.

Θαρρῶ τῷ πλήθει, τῷ τοῦ  ἐλέους σου, Χριστὲ  Σωτήρ, καὶ  θείας ἐκ πλευρᾶς σου τῷ Αἵματι, δι' οὗ  καθηγίασας τὴν φύσιν βροτῶν, ἤνοιξας  δὲ τὰς πύλας, τοῖς σοὶ  λατρεύουσι, τὰς τοῦ  Παραδείσου Ἀγαθέ, τὰς πρὶν  κλεισθείσας Ἀδάμ.
<span color=red>Θεοτοκίον</span>
Ζωῆς ἡ πύλη ἡ  ἀδιόδευτος, ἡ νοητὴ Παρθένε Θεοτόκε ἀνύμφευτε, Παραδείσου πύλας μοι κλεισθείσας  τὸ πρίν, ἄνοιξον σαῖς πρεσβείαις, ὅπως δοξάζω σε, τὴν μετὰ Θεόν μου βοηθόν, καὶ  κραταιὰν προσφυγήν.
<span color=red>Καταβασία</span>
<span color=red>«Θεὸν  ἀνθρώποις ἰδεῖν ἀδύνατον, ὃν οὐ τολμᾷ Ἀγγέλων ἀτενίσαι τὰ τάγματα· διὰ σοῦ δὲ  Πάναγνε ὡράθη βροτοῖς, Λόγος σεσαρκωμένος, ὃν μεγαλύνοντες, σὺν ταίς οὐρανίαις  Στρατιαῖς, σὲ μακαρίζομεν».</span>

<span color=red>Ἐξαποστειλάριον Ἀναστάσιμον</span>
<span color=red>Εἶτα τὸ παρὸν</span>
<span color=red>Γυναῖκες ἀκουτίσθητε</span>
Τῆς ἐντολῆς σου  Κύριε, παρήκουσα ὁ ἄθλιος, καὶ γυμνωθεὶς τῆς σῆς δόξης, αἰσχύνης πέπλησμαι,  οἴμοι! καὶ τῆς τρυφῆς ἐκβέβλημαι, τοῦ Παραδείσου εὔσπλαγχνε. Ἐλεῆμον ἐλέησον,  τὸν στερηθέντα δικαίως, τῆς ἀγαθότητος τῆς σῆς.
<span color=red>Ἕτερον</span>
<span color=red>Τοῖς Μαθηταῖς συνέλθωμεν</span>
Ἀποικισθέντες  Κύριε, Παραδείσου τὸ πρῶτον, διὰ τῆς ξύλου βρώσεως, ἀντεισήγαγες πάλιν, διὰ  Σταυροῦ καὶ τοῦ Πάθους, σοῦ Σωτὴρ καὶ Θεέ μου, δι' οὗ ἡμᾶς ὀχύρωσον, τὴν  Νηστείαν πληρῶσαι, ἁγνοπρεπῶς, καὶ τὴν θείαν Ἔγερσιν προσκυνῆσαι, τὸ Πάσχα τὸ  σωτήριον, σὲ Τεκούσης πρεσβείαις.

<span color=red>Εἰς  τοὺς Αἴνους,   ἱστῶμεν Στίχους η',  καὶ  ψάλλομεν Στιχηρὰ Ἀναστάσιμα δ',  καὶ  Ἀνατολικὸν ἕν,  καὶ  τοῦ Τριῳδίου γ'.</span>
<span color=red> </span>
<span color=red>Στιχηρὰ Ἰδιόμελα τοῦ Τριῳδίου</span>
<span color=red>Ἦχος πλ. α'</span>
Οἴμοι! ὁ Ἀδάμ,  ἐν θρήνῳ κέκραγεν, ὅτι ὄφις καὶ γυνή, θεϊκῆς παρρησίας με ἔξωσαν, καὶ Παραδείσου  τῆς τρυφῆς ξύλου βρῶσις ἡλλοτρίωσεν. Οἴμοι! οὐ φέρω λοιπόν τὸ ὄνειδος, ὁ ποτὲ  βασιλεὺς τῶν ἐπιγείων πάντων κτισμάτων Θεοῦ, νῦν αἰχμάλωτος ὤφθην, ὑπὸ μιᾶς  ἀθέσμου συμβουλῆς, καὶ ὁ ποτὲ δόξαν ἀθανασίας ἠμφιεσμένος, τῆς νεκρώσεως τὴν  δοράν, ὡς θνητὸς ἐλεεινῶς περιφέρω. Οἴμοι! τίνα τῶν θρήνων συνεργάτην ποιήσομαι;  Ἀλλὰ σὺ Φιλάνθρωπε, ὁ ἐκ γῆς δημιουργήσας με, εὐσπλαγχνίαν φορέσας, τῆς δουλείας  τοῦ ἐχθροῦ, ἀνακάλεσαι καὶ σῶσόν με.

<span color=red>Στίχ.  Ἐξομολογήσομαί σοι, Κύριε, ἐν ὅλῃ καρδίᾳ μου, διηγήσομαι πάντα τὰ θαυμάσιά σου.</span>
<span color=red>Ὁ  αὐτὸς</span>
Τὸ στάδιον τῶν  ἀρετῶν ἠνέῳκται, οἱ βουλόμενοι ἀθλῆσαι εἰσέλθετε, ἀναζωσάμενοι τὸν καλὸν τῆς  Νηστείας ἀγῶνα· οἱ γὰρ νομίμως ἀθλοῦντες, δικαίως στεφανοῦνται, καὶ ἀναλαβόντες  τὴν πανοπλίαν τοῦ Σταυροῦ, τῷ ἐχθρῷ ἀντιμαχησώμεθα, ὡς τεῖχος ἄρρηκτον  κατέχοντες τὴν Πίστιν, καὶ ὡς θώρακα τὴν προσευχήν, καὶ περικεφαλαίαν τὴν  ἐλεημοσύνην, ἀντὶ μαχαίρας τὴν νηστείαν, ἥτις ἐκτέμνει ἀπὸ καρδίας πᾶσαν κακίαν.  Ὁ ποιῶν ταῦτα, τὸν ἀληθινὸν κομίζεται στέφανον, παρὰ τοῦ Παμβασιλέως Χριστοῦ, ἐν  τῇ ἡμέρᾳ τῆς Κρίσεως.

<span color=red>Στίχ.  Ἀνάστηθι, Κύριε ὁ Θεός μου, ὑψωθήτω ἡ χείρ σου, μὴ ἐπιλάθῃ τῶν πενήτων σου εἰς  τέλος.</span>
<span color=red>Ἦχος πλ. β'</span>
Ἀδὰμ τοῦ  Παραδείσου διώκεται, τροφῆς μεταλαβὼν ὡς παρήκοος, Μωσῆς θεόπτης ἐχρημάτισε,  νηστείᾳ τὰ ὄμματα, τῆς ψυχῆς καθηράμενος. Διὸ τοῦ Παραδείσου οἰκήτορες γενέσθαι  ἐπιποθοῦντες, ἀπαλλαγῶμεν τῆς ἀλυσιτελοῦς τροφῆς, καὶ Θεὸν καθορᾷν ἐφιέμενοι,  Μωσαϊκῶς τὴν τετράδα, τῆς δεκάδος νηστεύσωμεν, προσευχῇ καὶ τῇ δεήσει,  εἰλικρινῶς προσκαρτεροῦντες, κατευνάσωμεν τῆς ψυχῆς τὰ παθήματα, ἀποσοβήσωμεν  τῆς σαρκὸς τὰ οἰδήματα, κοῦφοι πρὸς τὴν ἄνω πορείαν μετίωμεν, ὅπου αἱ τῶν  Ἀγγέλων χορεῖαι, ἀσιγήτοις φωναῖς, τὴν ἀδιαίρετον ἀνυμνοῦσι Τριάδα, καθορᾷν τὸ  ἀμήχανον κάλλος, καὶ δεσποτικόν. Ἐκεῖ ἀξίωσον ἡμᾶς, Υἱὲ Θεοῦ ζωοδότα, τούς ἐπὶ  σοὶ πεποιθότας, συγχορεῦσαι ταῖς τῶν Ἀγγέλων στρατιαῖς, ταῖς τῆς τεκούσης σε  Μητρὸς Χριστὲ πρεσβείαις, καὶ Ἀποστόλων, καὶ τῶν Μαρτύρων, καὶ πάντων τῶν Ἁγίων.
<span color=red>Δόξα... Ἦχος ὁ αὐτὸς</span>
Ἔφθασε καιρός,  ἡ τῶν πνευματικῶν ἀγώνων ἀρχή, ἡ κατὰ τῶν δαιμόνων νίκη, ἡ πάνοπλος ἐγκράτεια, ἡ  τῶν Ἀγγέλων εὐπρέπεια, ἡ πρὸς Θεὸν παρρησία· δι' αὐτῆς γὰρ Μωϋσῆς, γέγονε τῷ  Κτίστῃ συνόμιλος, καὶ φωνὴν ἀοράτως, ἐν ταῖς ἀκοαῖς ὑπεδέξατο· Κύριε, δι' αὐτῆς  ἀξίωσον καὶ ἡμᾶς, προσκυνῆσαί σου τὰ Πάθη καὶ τὴν ἁγίαν Ἀνάστασιν, ὡς  φιλάνθρωπος.
<span color=red>Καὶ  νῦν... Θεοτοκίον</span>
Ὑπερευλογημένη  ὑπάρχεις, Θεοτόκε Παρθένε· διὰ γὰρ  τοῦ ἐκ σοῦ σαρκωθέντος, ὁ ᾍδης ἠχμαλώτισται, ὁ Ἀδὰμ ἀνακέκληται, ἡ κατάρα  νενέκρωται, ἡ Εὔα ἠλευθέρωται, ὁ θάνατος τεθανάτωται, καὶ ἡμεῖς ἐζωοποιήθημεν· διὸ  ἀνυμνοῦντες βοῶμεν·  Εὐλογητὸς  Χριστὸς ὁ Θεὸς ἡμῶν, ὁ οὕτως εὐδοκήσας, δόξα σοι.

<span color=red>Δοξολογία μεγάλη,  καὶ  ἡ συνήθης Λιτὴ ἐν τῷ Νάρθηκι,  ἐν  ᾗ ψάλλομεν καὶ τὸ Ἑωθινὸν Ἰδιόμελον.   Συνάπτομεν δὲ καὶ τὴν πρώτην Ὥραν, καὶ ἀναγινώσκονται αἱ Κατηχήσεις τοῦ Ὁσίου  Πατρὸς ἡμῶν Θεοδώρου τοῦ Στουδίτου.</span>

<span color=red>Καὶ  Ἀπόλυσις</span>

<span color=red>ΕΙΣ  ΤΗΝ ΛΕΙΤΟΥΡΓΙΑΝ</span>

<span color=red>Τὰ  Τυπικά,  οἱ  Μακαρισμοὶ τῆς Ὀκτωήχου καὶ ἐκ τοῦ Κανόνος τοῦ Τριῳ δίου ἡ ς'  ᾨδή.  Ὁ  Ἀπόστολος.</span>
<span color=red> </span>
<span color=red>Προκείμενον Ἦχος πλ. δ'</span>
Εὔξασθε, καὶ  ἀπόδοτε, Κυρίῳ τῷ Θεῷ ἡμῶν.
<span color=red>Στίχ.  Γνωστὸς ἐν τῇ Ἰουδαίᾳ ὁ Θεός.</span>

<span color=red>Πρὸς Ῥωμαίους Ἐπιστολῆς Παύλου Τὸ Ἀνάγνωσμα.</span>
<span color=red>(Κεφ. ΙΓ', 11 - ΙΔ', 4)</span>
Ἀδελφοί, νῦν  ἐγγύτερον ἡμῶν ἡ σωτηρία, ἢ ὅτε ἐπιστεύσαμεν. Ἡ νὺξ προέκοψεν, ἡ δὲ ἡμέρα  ἤγγικεν. Ἀποθώμεθα οὖν τὰ ἔργα τοῦ σκότους, καὶ ἐνδυσώμεθα τὰ ὅπλα τοῦ φωτός, ὡς  ἐν ἡμέρᾳ εὐσχημόνως περιπατήσωμεν, μὴ κώμοις καὶ μέθαις, μὴ κοίταις καὶ  ἀσελγείαις, μὴ ἔριδι καὶ ζήλῳ, ἀλλ' ἐνδύσασθε τὸν Κύριον Ἰησοῦν Χριστόν, καὶ τῆς  σαρκὸς πρόνοιαν μὴ ποιεῖσθε εἰς ἐπιθυμίας. Τὸν δὲ ἀσθενοῦντα τῇ πίστει  προσλαμβάνεσθε, μὴ εἰς διακρίσεις διαλογισμῶν. Ὃς μὲν πιστεύει φαγεῖν πάντα. Ὁ  δὲ ἀσθενῶν λάχανα ἐσθίει. Ὁ ἐσθίων, τὸν μὴ ἐσθίοντα μὴ ἐξουθενείτω, καὶ ὁ μὴ  ἐσθίων, τὸν ἐσθίοντα μὴ κρινέτω· ὁ Θεὸς γὰρ αὐτὸν προσελάβετο. Σὺ τίς εἶ ὁ  κρίνων ἀλλότριον οἰκέτην; Τῷ ἰδίῳ Κυρίῳ στήκει, ἢ πίπτει· σταθήσεται δέ· δυνατὸς  γάρ ἐστιν ὁ Θεός, στῆσαι αὐτόν.

<span color=red>Ἀλληλούϊα Ἦχος δ'</span>
Ἀγαθὸν τὸ  ἐξομολογεῖσθαι τῷ Κυρίῳ.

<span color=red>Εὐαγγέλιον κατὰ Ματθαῖον</span>
Εἶπεν ὁ Κύριος,  Ἐὰν ἀφῆτε τοῖς ἀνθρώποις...

<span color=red>Κοινωνικὸν</span>
Αἰνεῖτε τὸν Κύριον ἐκ τῶν οὐρανῶν,  Αἰνεῖτε αὐτὸν ἐν τοῖς ὑψίστοις. Ἀλληλούϊα.
</document>