<?xml version="1.0" encoding="UTF-8"?>
<document book="triod" part="" name="LastJudgeSun" title="ΚΥΡΙΑΚΗ ΤΗΣ ΑΠΟΚΡΕΩ">
ΚΥΡΙΑΚΗ ΤΗΣ ΑΠΟΚΡΕΩ
<span color=red>ΚΥΡΙΑΚΗ ΤΗΣ ΑΠΟΚΡΕΩ</span>

<span color=red>Τῼ  ΣΑΒΒΑΤῼ ΕΣΠΕΡΑΣ</span>

<span color=red>ΕΙΣ  ΤΟ ΛΥΧΝΙΚΟΝ</span>

<span color=red>Μετὰ  τὸν Προοιμιακὸν Ψαλμόν,  ἡ  Συνήθης Στιχολογία,  εἰς  δὲ τό,  Κύριε  ἐκέκραξα,   ἱστῶμεν Στίχ.  ι'  καὶ  ψάλλομεν Στιχηρὰ Ἀναστάσιμα τῆς Ὀκτωήχου στ'  καὶ  τὰ ἐφεξῆς Προσόμοια τοῦ Τριῳδίου δ'.  </span>
<span color=red>Ἦχος  πλ. β' Ὅλην ἀποθέμενοι</span>
Ὅταν μέλλῃς  ἔρχεσθαι, κρίσιν δικαίαν ποιῆσαι, Κριτὰ δικαιότατε, ἐπὶ θρόνου δόξης σου  καθεζόμενος· ποταμὸς πύρινος, πρὸ τοῦ σοῦ Βήματος καταπλήττων ἕλκει ἅπαντας,  παρισταμένων σοι, τῶν ἐπουρανίων Δυνάμεων, ἀνθρώπων κρινομένων τε, φόβῳ καθ' ἃ  ἕκαστος ἔπραξε· τότε ἡμῶν φεῖσαι, καὶ μοίρας καταξίωσον Χριστέ, τῶν σῳζομένων ὡς  εὔσπλαγχνος, πίστει δυσωποῦμέν σε.

Βίβλοι  ἀνοιγήσονται,  φανερωθήσονται πράξεις, ἀνθρώπων  ἐπίπροσθεν, τοῦ  ἀστέκτου Βήματος, διηχήσει  δέ, ἡ κοιλὰς  ἅπασα, φοβερῷ  βρύγματι, τοῦ  κλαυθμῶνος, πάντας  βλέπουσα τοὺς ἁμαρτήσαντας, ταῖς  αἰωνιζούσαις κολάσεσι, τῇ κρίσει  τῇ δικαίᾳ σου,  παραπεμπομένους, καὶ  ἄπρακτα, κλαίοντας  Οἰκτίρμον· διό σε δυσωποῦμεν ἀγαθέ· Φεῖσαι ἡμῶν τῶν ὑμνούντων σε, μόνε  Πολυέλεε.

Ἠχήσουσι  σάλπιγγες, καὶ  κενωθήσονται τάφοι, καὶ  ἐξαναστήσεται, τῶν  ἀνθρώπων τρέμουσα, φύσις  ἅπασα· οἱ καλὰ πράξαντες ἐν χαρᾷ χαίρουσι,  προσδοκῶντες μισθόν λήψεσθαι, οἱ  ἁμαρτήσαντες, τρέμουσι  δεινῶς ὀλολύζοντες, εἰς  κόλασιν πεμπόμενοι, καὶ τῶν  ἐκλεκτῶν χωριζόμενοι· Κύριε τῆς δόξης,  οἰκτείρησον ἡμᾶς ὡς ἀγαθός, καὶ τῆς  μερίδος ἀξίωσον, τῶν  ἠγαπηκότων σε.

Κλαίω καὶ  ὀδύρομαι, ὅταν εἰς  αἴσθησιν ἔλθω, τὸ πῦρ τὸ  αἰώνιον, σκότος τὸ  ἐξώτερον, καὶ τὸν  τάρταρον, τὸν δεινὸν  σκώληκα, τὸν  βρυγμὸν αὖθις τε, τῶν  ὀδόντων, καὶ τὴν  ἄπαυστον, ὀδύνην  μέλλουσαν, ἔσεσθαι  τοῖς ἄμετρα πταίσασι, καὶ σὲ τὸν  Ὑπεράγαθον, γνώμῃ  πονηρᾷ παροργίσασιν ὧν εἷς τε καὶ πρῶτος, ὑπάρχω ὁ  ταλαίπωρος ἐγώ· ἀλλὰ Κριτὰ τῷ ἐλέει σου, σῶσόν με  ὡς εὔσπλαγχνος.
<span color=red>Δόξα... Ἦχος πλ. δ'</span>
Ὅταν τίθωνται  θρόνοι, καὶ ἀνοίγωνται βίβλοι, καὶ Θεὸς εἰς κρίσιν καθέζηται, ὢ ποῖος φόβος  τότε!. Ἀγγέλων παρισταμένων ἐν φόβῳ, καὶ ποταμοῦ πυρὸς ἕλκοντος, τί ποιήσομεν  τότε οἱ ἐν πολλαῖς ἁμαρτίαις ὑπεύθυνοι ἄνθρωποι; Ὅταν δὲ ἀκούσωμεν καλοῦντος  αὐτοῦ, τοὺς εὐλογημένους τοῦ Πατρὸς εἰς βασιλείαν, ἁμαρτωλούς δὲ ἀποπέμποντος  εἰς κόλασιν, τίς ὑποστήσεται τὴν φοβερὰν ἐκείνην ἀπόφασιν; Ἀλλὰ μόνε φιλάνθρωπε  Σωτήρ, ὁ Βασιλεὺς τῶν αἰώνων, πρὶν τὸ τέλος φθάσῃ, διὰ τῆς μετανοίας ἐπιστρέψας  ἐλέησόν με.

<span color=red>Καὶ  νῦν... Θεοτοκίον, τὸ τῆς Ὀκτωήχου</span>
<span color=red> </span>
<span color=red>Εἴσοδος,  Φῶς  Ἱλαρόν,  καὶ  τὸ Προκείμ.  Ὁ  Κύριος ἐβασίλευσεν καὶ τὰ λοιπά.</span>
<span color=red> </span>
<span color=red>Εἰς  τὴν Λιτὴν</span>

<span color=red>Δόξα... Ἰδιόμελον Ἦχος βαρὺς</span>
Τὰς τοῦ Κυρίου  γνόντες ἐντολὰς οὕτω πολιτευθῶμεν· πεινῶντας διαθρέψωμεν, διψῶντας ποτίσωμεν,  γυμνοὺς περιβαλώμεθα ξένους, συνεισαγάγωμεν, ἀσθενοῦντας, καὶ τοὺς ἐν φυλακῇ,  ἐπισκεψώμεθα, ἵνα εἴπῃ καὶ πρὸς ἡμᾶς, ὁ μέλλων κρῖναι πᾶσαν τὴν γῆν· Δεῦτε οἱ  εὐλογημένοι τοῦ πατρός μου, κληρονομήσατε, τὴν ἡτοιμασμένην ὑμῖν βασιλείαν.
<span color=red>Καὶ  νῦν... Θεοτοκίον</span>
Ὑπὸ τὴν σὴν  Δέσποινα σκέπην, πάντες οἱ γηγενεῖς, προσπεφευγότες βοῶμέν σοι, Θεοτόκε ἡ ἐλπὶς  ἡμῶν, ῥῦσαι ἡμᾶς, ἐξ ἀμέτρων πταισμάτων, καὶ σῶσον τὰς ψυχάς ἡμῶν.

<span color=red>Ἀπόστιχα  τῆς  Ὀκτωήχου τὰ κατ'   Ἀλφάβητον</span>

<span color=red>Δόξα... Ἦχος πλ. δ'</span>
Οἴμοι μέλαινα  ψυχή! ἕως πότε τῶν κακῶν οὐκ ἐκκόπτεις; ἕως πότε τῇ ῥαθυμίᾳ κατάκεισαι; τί οὐκ  ἐνθυμῇ τὴν φοβεραν ὥραν τοῦ θανάτου; τί οὐ τρέμεις ὅλη τὸ φρικτόν Βῆμα τοῦ  Σωτῆρος; ἆρα τί ἀπολογήσῃ, ἢ τί ἀποκριθήσῃ; τὰ ἔργα σου παρίστανται πρὸς ἔλεγχόν  σου, αἱ πράξεις σου ἐλέγχουσι κατηγοροῦσαι. Λοιπὸν ὧ ψυχή, ὁ χρόνος ἐφέστηκε·  δράμε, πρόφθασον, πίστει βόησον. Ἥμαρτον Κύριε, ἥμαρτόν σοι, ἀλλ' οἶδα  φιλάνθρωπε τὸ εὔσπλαγχνόν σου, ὁ ποιμὴν ὁ καλός, μὴ χωρίσῃς με, τῆς ἐκ δεξιῶν  σου παραστάσεως, διὰ τὸ μέγα σου ἔλεος.
<span color=red>Καὶ  νῦν... Θεοτοκίον</span>
Ἀνύμφευτε  Παρθένε, ἡ τὸν Θεὸν ἀφράστως συλλαβοῦσα σαρκί, Μήτηρ Θεοῦ τοῦ Ὑψίστου, σῶν  οἰκετῶν παρακλήσεις, δέχου Πανάμωμε, ἡ πᾶσι χορηγοῦσα, καθαρισμὸν τῶν  πταισμάτων, νῦν τὰς ἡμῶν ἱκεσίας προσδεχομένη, δυσώπει σωθῆναι πάντας ἡμᾶς.

<span color=red>Ἀπολυτίκιον Θεοτόκε Παρθένε,  καὶ ἡ  λοιπὴ Ἀκολουθία τῆς Ἀγρυπνίας.   Γίνεται δὲ καὶ Ἀνάγνωσις εἰς τὸν Πραξαπόστολον.</span>

<span color=red>Τῌ  ΚΥΡΙΑΚῌ ΠΡΩΪ</span>

ΕΙΣ ΤΟΝ ΟΡΘΡΟΝ

<span color=red>Μετὰ  τὸν Ἑξάψαλμον εἰς τό,  Θεὸς  Κύριος,  τὸ  Ἀπολυτίκιον Ἀναστάσιμον καὶ τῆς Θεοτόκου.  Εἶτα  ἡ συνήθης Στιχολογία καὶ μετ’ αὐτὴν ἀναγινώσκομεν τὸν Περὶ Φιλοπτωχείας λόγον  τοῦ θεολόγου εἰς δόσεις γ', οὗ ἡ ἀρχή.</span>
<span color=red> </span>
Ἄνδρες ἀδελφοὶ  καὶ συμπένητες
<span color=red> </span>
<span color=red>Ἀναβαθμοὶ τοῦ Ἤχου,  καὶ  τὸ Ἑωθινὸν ἐνδιάτακτον Εὐαγγέλιον.</span>

<span color=red>Μετὰ  δὲ τὸν Ν'</span>

<span color=red>Δόξα... Ἦχος πλ. δ'</span>
Τῆς μετανοίας  ἄνοιξόν μοι πύλας Ζωοδότα· ὀρθρίζει γὰρ τὸ πνεῦμά μου, πρὸς ναὸν τὸν ἅγιόν σου,  ναὸν φέρον τοῦ σώματος, ὅλον ἐσπιλωμένον· ἀλλ' ὡς οἰκτίρμων κάθαρον, εὐσπλάγχνῳ  σου ἐλέει.
<span color=red>Καὶ  νῦν... Θεοτοκίον</span>
<span color=red>Ἦχος  ὁ αὐτὸς</span>
Τῆς σωτηρίας  εὔθυνόν μοι τρίβους, Θεοτόκε· αἰσχραῖς γὰρ κατερρύπωσα, τὴν ψυχὴν ἁμαρτίαις, ὡς  ῥαθύμως τὸν βίον μου, ὅλον ἐκδαπανήσας, ταῖς σαῖς πρεσβείαις ῥῦσαί με, πάσης  ἀκαθαρσίας.

<span color=red>Στίχ. Ἐλέησόν με  ὁ Θεὸς κατὰ τὸ μέγα ἐλεός σου καὶ κατὰ τὸ πλῆθος τῶν οἰκτιρμῶν σου, ἐξάλειψον τὸ  ἀνόμημά μου.</span>
<span color=red>Ἦχος  πλ. β'</span>
Τὰ πλήθη τῶν  πεπραγμένων μοι δεινῶν, ἐννοῶν ὁ τάλας, τρέμω τὴν φοβερὰν ἡμέραν τῆς κρίσεως·  ἀλλὰ θαρρῶν εἰς τὸ ἔλεος τῆς εὐσπλαγχνίας σου, ὡς ὁ Δαυῒδ βοῶ σοι· Ἐλέησόν με ὁ  Θεός, κατὰ τὸ μέγα σου ἔλεος.

<span color=red>Οἱ  Κανόνες ὁ Ἀναστάσιμος,  ὁ  Σταυροαναστάσιμος,  τῆς  Θεοτόκου καὶ τοῦ Τριῳδίου.  Ὁ  Κανὼν τοῦ Τριῳδίου εἰς η'. Ποίημα Θεοδώρου τοῦ Στουδίτου.</span>
<span color=red> </span>
<span color=red>ᾨδὴ  α' Ἦχος πλ. β'</span>
<span color=red>Βοηθὸς καὶ σκεπαστῆς</span>
Τὴν ἡμέραν τὴν  φρικτήν, τῆς παναρρήτου σου παρουσίας φρίττω ἐννοῶν, δεδοικὼς προορῶ, ἐν ᾗ  προκαθίσεις κρῖναι ζῶντας καὶ νεκρούς, Θεέ μου Παντοδύναμε.

Ὅτε ἥξεις ὁ Θεὸς  ἐν μυριάσι καὶ χιλιάσι, τῶν  Ἀγγελικῶν, οὐρανίων  ἀρχῶν, κᾀ μὲ ἐν  νεφέλαις, ὑπαντῆσαί  σοι Χριστέ, τὸν ἄθλιον  ἀξίωσον.

Δεῦρο λάβε μοι  ψυχή, αὐτὴν τὴν  ὥραν καὶ τὴν ἡμέραν, ὅταν ὁ  Θεὸς ἐμφανῶς ἐπιστῇ καὶ θρήνησον, κλαῦσον, εὑρεθῆναι  καθαρά, ἐν ὥρᾳ τῆς  ἐτάσεως.

Ἐξιστᾷ με καὶ  φοβεῖ, τὸ πῦρ τὸ  ἄσβεστον της γεέννης, σκώληξ ὁ  πικρός, τῶν  ὀδόντων βρυγμός, ἀλλ' ἄνες μοι  ἄφες, καὶ τῇ  στάσει με Χριστέ, τῶν  ἐκλεκτῶν σου σύνταξον.

Τῆς εὐκταίας σου  φωνῆς, τῆς τοὺς  Ἁγίους σου προσκαλούσης, ἐπὶ τὴν  χαράν, ἧς ἀκούσω  κᾀγώ, ὁ τάλας  καὶ εὕρω, βασιλείας  οὐρανῶν, τὴν  ἄρρητον ἀπόλαυσιν.

Μὴ εἰσέλθῃς μέτ' ἐμοῦ, ἐν κρίσει  φέρων μου τὰ πρακτέα, λόγους  ἐκζητῶν, καὶ  εὐθύνων ὁρμάς· ἀλλ' ἐν  οἰκτιρμοῖς σου, παρορῶν  μου τὰ δεινά, σῶσόν με  Παντοδύναμε.
<span color=red>Δόξα...</span>
Τρισυπόστατε  Μονάς, ἀρχικωτάτη Κυρία πάντων, τελεταρχικὴ ὑπεράρχιε, αὐτὴ ἡμᾶς σῶσον, ὁ Πατὴρ  καὶ ὁ Υἱός, καὶ Πνεῦμα τὸ πανάγιον.
<span color=red>Καὶ  νῦν... Θεοτοκίον</span>
Τὶς ἐγέννησεν  υἱόν, τὸν μὴ σπαρέντα πατρῴῳ νόμῳ; τοῦτον οὖν γεννᾷ, ὁ Πατὴρ πλὴν Μητρός,  παράδοξον τέρας! Σὺ γὰρ ἔτεκες Ἁγνή, Θεὸν ὁμοῦ καὶ ἄνθρωπον.
<span color=red>Καταβασία</span>
«Βοηθὸς καὶ  σκεπαστὴς ἐγένετό μοι εἰς σωτηρίαν, οὗτός μου Θεός, καὶ δοξάσω αὐτόν, Θεὸς τοῦ  Πατρός μου καὶ ὑψώσω αὐτόν· ἐνδόξως γὰρ δεδόξασται».

<span color=red>ᾨδὴ  γ' Στερέωσον Κύριε</span>
Ὁ Κύριος ἔρχεται,  καὶ τίς ὑποίσει αὐτοῦ τὸν φόβον τῷ προσώπῳ τίς ὀφθῇ αὐτοῦ ἀλλ' ἑτοίμη γενοῦ, ὦ  ψυχὴ πρὸς ὑπάντησιν.

Προφθάσωμεν, κλαύσωμεν,  καταλλαγῶμεν Θεῷ πρὸ τέλους· φοβερὸν γὰρ τὸ κριτήριον, ἐν ᾧ  πάντες,  τετραχηλισμένοι στησόμεθα.

Ἐλέησον Κύριε, ἐλέησόν με  ἀναβοῶ σοι· ὅτε ἥξεις μετ' Ἀγγέλων  σου, ἀποδοῦναι, πᾶσι κατ' ἀξίαν τῶν  πράξεων.

Τὴν ἄστεκτον  Κύριε, ὀργὴν πῶς  οἴσω τῆς κρίσεώς σου, παρακούσας  σου τὸ πρόσταγμα; ἀλλὰ  φεῖσαι, φεῖσαί μου, ἐν ὥρᾳ τῆς  κρίσεως.

Ἐπίστρεψον, στέναξον, ψυχὴ ἀθλία, πρὶν ἢ τοῦ  βίου, πέρας λάβῃ  ἡ πανήγυρις, πρὶν τὴν  θύραν κλείσῃ, τοῦ  νυμφῶνος ὁ Κύριος.

Ἡμάρτηκα Κύριε, καθάπερ  ἄλλος οὐδεὶς ἀνθρώπων,  πλημμελήσας ὑπὲρ ἄνθρωπον, πρὸ τῆς  δίκης, ἵλεως  γενοῦ μοι φιλάνθρωπε.
<span color=red>Δόξα...</span>
Τριὰς ἁπλή,  ἄκτιστε, ἄναρχε φύσις, ἡ ἐν Τριάδι, ὑμνουμένη ὑποστάσεων, ἡμᾶς σῶσον, πίστει,  προσκυνοῦντας τὸ κράτος σου.
<span color=red>Καὶ  νῦν... Θεοτοκίον</span>
Ἐβλάστησας  Ἄχραντε, ἀσπόρῳ τόκῳ τὸν ζῶντα λόγον, σαρκωθέντα ἐν τῇ μήτρᾳ σου, οὐ τραπέντα·  Δόξα Θεομῆτορ τῷ τόκῳ σου.
<span color=red>Καταβασία</span>
«Στερέωσον,  Κύριε, ἐπὶ τὴν πέτραν τῶν ἐντολῶν σου, σαλευθεῖσαν τὴν καρδίαν μου, ὅτι μόνος  Ἅγιος ὑπάρχεις καὶ Κύριος».

<span color=red>Κάθισμα Ἦχος α'</span>
<span color=red>Τὸν  Τάφον σου, Σωτὴρ</span>
Τὸ Βῆμά σου  φρικτόν, καὶ ἡ κρίσις δικαία, τὰ ἔργα μου δεινά, ἀλλ' αὐτός, Ἐλεῆμον, προφθάσας  με διάσωσον, καὶ κολάσεως λύτρωσαι, ῥῦσαι, Δέσποτα, τῆς τῶν ἐρίφων μερίδος, καὶ  ἀξίωσον, ἐκ δεξιῶν σου με στῆναι, Κριτὰ δικαιότατε.
<span color=red>Θεοτοκίον, Ὅμοιον</span>
Τὸν πάντων  ποιητήν, καὶ Θεόν σου καὶ κτίστην, πανάμωμε Ἁγνή, διὰ Πνεύματος θείου, ἐν μήτρᾳ  σου ἐχώρησας, καὶ φθορᾶς δίχα τέτοκας, ὃν δοξάζοντες, σὲ ἀνύμνοῦμεν Παρθένε, τὸ  παλάτιον τοῦ Βασιλέως τῆς δόξης, καὶ κόσμου ἀντίλυτρον.
<span color=red>ἕτερον, Κάθισμα Ἦχος πλ. β'</span>
Ἐννοῶ τὴν ἡμέραν  τὴν φοβεράν, καὶ θρηνῶ μου τὰς πράξεις τὰς πονηράς, πῶς ἀπολογήσομαι τῷ ἀθανάτῳ  Βασιλεῖ; ποίᾳ δὲ παρρησίᾳ ἀτενίσω τῷ Κριτῇ, ὁ ἄσωτος ἐγώ; Εὔσπλαγχνε Πάτερ, Υἱὲ  μονογενές, τὸ Πνεῦμα τὸ Ἅγιον ἐλέησόν με.
<span color=red>Δόξα... Ἦχος ὁ αὐτὸς</span>
Εἰς τὴν κοιλάδα  τοῦ κλαυθμῶνος, εἰς τὸν τόπον ὃν διέθου, ὅταν καθίσῃς Ἐλεῆμον ποιῆσαι δικαίαν  κρίσιν, μὴ δημοσιεύσῃς μου τὰ κεκρυμμένα, μηδὲ καταισχύνῃς με ἐνώπιον τῶν  Ἀγγέλων· ἀλλὰ φεῖσαί μου ὁ Θεός, καὶ ἐλέησόν με.
<span color=red>Καὶ  νῦν... Θεοτοκίον, Ὅμοιον</span>
Ἐλπὶς τοῦ κόσμου  ἀγαθή, Θεοτόκε Παρθένε· τὴν σὴν καὶ μόνην φοβεράν, προστασίαν αἰτοῦμαι,  σπλαγχνίσθητι εἰς εὐπερίστατον λαόν, δυσώπησον τὸν ἐλεήμονα Θεόν, ῥυσθῆναι τὰς  ψυχὰς ἡμῶν, ἐκ πάσης ἀπειλῆς, μόνη εὐλογημένη.

<span color=red>ᾨδὴ  δ' Ἀκήκοεν ὁ Προφήτης</span>
Ἐφέστηκεν ἡ  ἡμέρα, ἤδη πρὸ θύραις ἡ κρίσις, ψυχὴ γρηγόρει, ὅπου βασιλεῖς ὁμοῦ καὶ ἄρχοντες,  πλούσιοι καὶ πένητες ἀθροίζονται, καὶ λήψεται τὰ κατ’ ἀξίαν, τῶν πεπραγμένων, ὁ  τῶν ἀνθρώπων ἕκαστος.

Ἐν τάγματι τῷ  οἰκείῳ, μονάζων  καὶ Ἱεράρχης, πρέσβυς  καὶ νέος, δοῦλος καὶ  δεσπότης ἐτασθήσονται, χήρα καὶ  παρθένος εὐθυνθήσεται, καὶ ἅπασιν  δεινὰ τὰ τότε, τοῖς μὴ  τὸν βίον, ἔχουσιν  ἀνεύθυνον γέγραπται.

Ἀδέκαστός σου ἡ  κρίσις, ἀλάθητόν  σου τὸ Βῆμα τεχνολογίας, οὐ ῥητόρων  πιθανότης κλέπτουσα, οὐ  μαρτύρων σκῆψις παρακρούουσα τὸ δίκαιον· ἐν σοὶ γὰρ πάντων τὰ κεκρυμμένα, τῷ Θεῷ  παρίστανται.

Μὴ ἔλθω εἰς γῆν  κλαυθμῶνος, μὴ ἴδω  τόπον τοῦ σκότους, Χριστέ μου  λόγε, μὴ δεθῶ  χεῖρας καὶ πόδας μου, ἔξω τοῦ  νυμφῶνός σου ῥιπτόμενος, τὸ ἔνδυμα  τῆς ἀφθαρσίας ῥερυπωμένον, ἔχων ὁ  πανάθλιος.

Ἡνίκα ἀποχωρίσῃς  ἁμαρτωλούς, ἐκ δικαίων, κρίνων τὸν  κόσμον, ἕνα τῶν  προβάτων σου μὲ σύνταξον, ἀπὸ τῶν  ἐρίφων διακρίνων με Φιλάνθρωπε, εἰς τὸ  ἀκοῦσαι φωνῆς ἐκείνης, τῆς  εὐλογημένης σου.

Ἐτάσεως γινομένης, καὶ  βιβλίων ἀνεῳγμένων, τῶν  πεπραγμένων, τί  ποιήσεις, ὦ ψυχὴ  ταλαίπωρε; τί  ἀπολογήσῃ ἐπὶ Βήματος, μὴ ἔχουσα  δικαιοσύνης καρποὺς προσάξαι, τῷ Χριστῷ  καὶ πλάστῃ σου;

Ἀκούων τῆς τοῦ  πλουσίου, ἐν τῇ  φλογὶ τῆς βασάνου θρηνολογίας, κλαίω καὶ  ὀδύρομαι ὁ ἄθλιος, τῆς αὐτῆς  ὑπάρχων κατακρίσεως, καὶ  δέομαι· Ἐλέησόν με, Σωτὴρ τοῦ  κόσμου, ἐν καιρῷ  τῆς κρίσεως.
<span color=red>Δόξα...</span>
Υἱὸν ἐκ Πατρὸς  καὶ Πνεῦμα, δοξάζω ὡς ἐξ ἡλίου φῶς καὶ ἀκτῖνα· τὸ μὲν γεννητῶς, ὅτι καὶ Γέννημα,  τὸ δὲ προβλητῶς, ὅτι καὶ πρόβλημα· συνάναρχον θείαν Τριάδα προσκυνουμένην, ὑπὸ  πάσης κτίσεως.
<span color=red>Καὶ  νῦν... Θεοτοκίον</span>
Παρθένος βρέφος  τεκοῦσα, καὶ τὴν ἁγνείαν τηροῦσα, σεμνή, σὺ ὤφθης, τὸν Θεὸν γεννήσασα καὶ  ἄνθρωπον, ἕνα τὸν αὐτὸν ἐν ἑκατέρᾳ μορφῇ τὸ θαῦμά σου Παρθενομῆτορ, ἐκπλήττει  πᾶσαν, ἀκοὴν καὶ ἔννοιαν.
<span color=red>Καταβασία</span>
«Ἀκήκοεν ὁ  Προφήτης, τὴν ἔλευσίν σου Κύριε, καὶ ἐφοβήθη, ὅτι μέλλεις ἐκ Παρθένου τίκτεσθαι,  καὶ ἀνθρώποις δείκνυσθαι, καὶ ἔλεγεν· Ἀκήκοα τὴν ἀκοήν σου καὶ ἐφοβήθην· δόξα τῇ  δυνάμει σου Κύριε».

<span color=red>ᾨδὴ  ε' Ἐκ νυκτὸς ὀρθρίζοντα</span>
Τρόμος ἀδιήγητος  καὶ φόβος ἐκεῖ· ἥξει γὰρ Κύριος, καὶ τὸ ἔργον μετ' αὐτοῦ, ἑκάστου τῶν ἀνθρώπων,  καὶ τίς ἐντεῦθεν λοιπὸν ἑαυτὸν μὴ πενθήσει;

Ποταμὸς ὁ πύρινος  ταράττει με, τήκει με, ξέει με, τῶν  ὀδόντων ὁ βρυγμός, τὸ σκότος  τῆς ἀβύσσου. καὶ πῶς; ἢ τί  πεπραχὼς, Θεὸν  ἐξιλεώσω;

Φεῖσαι, φεῖσαι  Κύριε, τοῦ δούλου  σου μήποτε δῴης με, τοῖς  πικροῖς βασανισταῖς, Ἀγγέλων  ἀποτόμων, ἐν οἷς οὐκ  ἔστιν ἐκεῖ, ἀνάπαυσιν  εὑρέσθαι.

Ἄρχων καὶ  ἡγούμενος, ἐκεῖ ἐν  ταὐτῷ, πλούσιος  ἄδοξος, μέγας ἅμα  καὶ μικρὸς εὐθύνεται ἐπίσης· οὐαὶ ἑκάστῳ λοιπὸν τὸ μὴ ἡτοιμασμένῳ!

Ἄνες ἄφες Κύριε, καὶ  σύγγνωθι, ὅσοι  ἥμαρτον, καὶ μὴ  δείξῃς με ἐκεῖ, ἐνώπιον, Ἀγγέλων, ἐν  κατακρίσει πυρὸς αἰσχύνης ἀπεράντου.

Φεῖσαι, φεῖσαι  Κύριε, τοῦ  πλάσματός σου ἥμαρτον· ἄνες μοι, ὅτι φύσει  καθαρός, αὐτὸς  ὑπάρχεις μόνος, καὶ ἄλλος  πλήν σου οὐδείς, ὑπάρχει  ἔξω ῥύπου.
<span color=red>Δόξα...</span>
Μονάδα τῇ φύσει  σε, Τριὰς ἀνυμνῶ, ἄναρχον ἄληπτον, ἀρχικήν, βασιλικήν, ὑπερτελῆ ἑνάδα, Θεὸν καὶ  φῶς καὶ ζωήν, δημιουργὸν τοῦ κόσμου.
<span color=red>Καὶ  νῦν... Θεοτοκίον</span>
Ἐν τῇ ὑπὲρ φύσιν  σου, κυήσει, Σεμνή, νόμοι σοι φύσεως, καταλύονται σαφῶς· καὶ γὰρ ἀσπόρως  τίκτεις, τὸν πρὸ αἰώνων Θεόν, Πατρὸς γεννηθέντα.
<span color=red>Καταβασία</span>
«Ἐκ νυκτὸς  ὀρθρίζοντα Φιλάνθρωπε, φώτισον δέομαι, καὶ ὁδήγησον κᾀμέ, ἐν τοῖς προστάγμασί  σου, καὶ δίδαξόν με ποιεῖν, ἀεὶ τὸ θέλημά σου».

<span color=red>ᾨδὴ  ς' Ἐβόησα ἐν ὅλῃ καρδίᾳ μου</span>
Ἐν τῇ φρικτή,  Χριστέ, παρουσίᾳ σου, ὅταν φανῇς ἐξ οὐρανοῦ, καὶ τεθῶσι θρόνοι, καὶ βίβλοι  ἀνοιγῶσι, φεῖσαι, φεῖσαι τότε, Σωτὴρ τοῦ πλάσματός σου.

Ἐκεῖ οὐδὲν  βοηθῆσαι δύναται, Θεοῦ  ὑπάρχοντος κριτοῦ, οὐ σπουδή, οὐ τέχνη, οὐ δόξα, οὐ φιλία, εἰ μὴ ἡ ἐξ  ἔργων, ἰσχύς σου  ὦ ψυχή μου.

Ἐκεῖ ὁμοῦ ἄρχων  καὶ ἡγούμενος, πένης καὶ  πλούσιος ψυχή, οὐ πατὴρ  ἰσχύει, οὐ μήτηρ  βοηθοῦσα, οὐ  λυτρούμενος ἀδελφὸς τῆς καταδίκης.

Τὸ φοβερὸν ψυχὴ  λογοθέσιον, ἐννοουμένη  τοῦ Κριτοῦ, φρίξον ἀπ' ἐντεῦθεν, ἑτοίμασον  τὸν λόγον, μὴ  κατακριθήσῃ, δεσμοῖς  τοῖς αἰωνίοις.

Ἆρον τὸ σόν, μὴ ἀκούσω  Κύριε,  ἀποπεμπόμενος ἐκ σοῦ· μηδὲ τό, Πορεύου, εἰς πῦρ  κατηραμένον· ἀλλὰ τῆς εὐκταίας φωνῆς τῆς τῶν Δικαίων.

ᾍδου πυλῶν  λύτρωσαί με, Κύριε, χάους καὶ  ζόφου ἀφεγγοῦς, ἐκ  καταχθονίων, καὶ πυρὸς  τοῦ ἀσβέστου, ἐξ ἁπάσης  ἄλλης, ποινῆς τῆς  αἰωνίου.
<span color=red>Δόξα...</span>
Τριαδικῆς μονάδος  Θεότητα, ὑμνῶ Πατέρα καὶ Υἱόν, καὶ τὸ θεῖον Πνεῦμα. Μιᾶς Ἀρχῆς τὸ κράτος,  συνδιῃρημένης, τρισὶ τοῖς χαρακτῆρσι.
<span color=red>Καὶ  νῦν... Θεοτοκίον</span>
Πύλη σύ, ἣν μόνος  διώδευσεν, ὁ εἰσελθὼν καὶ ἐξελθών, καὶ τὰς κλεῖς μὴ λύσας, Ἁγνή, τῆς παρθενίας,  Ἰησοῦς ὁ πλάσας, Ἀδάμ, καὶ ὁ Υἱός σου.
<span color=red>Καταβασία</span>
«Ἐβόησα, ἐν ὅλῃ  καρδίᾳ μου, πρὸς τὸν οἰκτίρμονα Θεόν, καὶ ἐπήκουσέ μου, ἐξ ᾍδου κατωτάτου, καὶ  ἀνήγαγεν, ἐκ φθορᾶς τὴν ζωήν μου».

<span color=red>Κοντάκιον Ἦχος α'</span>
Ὅταν ἔλθῃς ὁ  Θεός, ἐπὶ γῆς μετὰ δόξης, καὶ τρέμωσι τὰ σύμπαντα, ποταμὸς δὲ τοῦ πυρὸς πρὸ τοῦ  Βήματος ἕλκῃ, καὶ βίβλοι ἀνοίγωνται, καὶ τὰ κρυπτὰ δημοσιεύωνται, τότε ῥῦσαί με,  ἐκ τοῦ πυρὸς τοῦ ἀσβέστου, καὶ ἀξίωσον, ἐκ δεξιῶν σου μὲ στῆναι, Κριτὰ  δικαιότατε.
<span color=red>Ὁ  Οἶκος</span>
Τὸ φοβερόν σου  κριτήριον ἐνθυμούμενος, ὑπεράγαθε Κύριε, καὶ τὴν ἡμέραν τῆς κρίσεως, φρίττω καὶ  πτοοῦμαι ὑπὸ τῆς συνειδήσεως τῆς ἐμῆς ἐλεγχόμενος, ὅταν μέλλῃς καθέζεσθαι ἐπὶ  τοῦ θρόνου σου, καὶ ποιεῖν τὴν ἐξέτασιν, τότε ἀρνεῖσθαι τὰς ἁμαρτίας οὐδεὶς  ἐξισχύσει, ἀληθείας ἐλεγχούσης, καὶ δειλίας κατεχούσης, μέγα μὲν ἠχήσει τότε,  πῦρ τὸ τῆς γεέννης· ἁμαρτωλοὶ δὲ βρύξουσι. Διό με ἐλέησον πρὸ τέλους, καὶ φεῖσαί  μου, Κριτὰ δικαιότατε.

<span color=red>Συναξάριον τοῦ Μηναίου,  εἶτα  τὸ παρὸν</span>
Τῇ αὐτῇ ἡμέρᾳ,  τῆς δευτέρας καὶ ἀδεκάστου Παρουσίας τοῦ Κυρίου ἡμῶν Ἰησοῦ Χριστοῦ μνείαν  ποιούμεθα.
<span color=red>Στίχοι</span>
Ὅτε  κρίνων γῆν, ὁ Κριτὴς πάντων κάθῃ.
Τῆς, Δεῦτε, φωνῆς ἄξιον κᾀμὲ κρίνοις.

Τῇ ἀφάτῳ  φιλανθρωπίᾳ σου, Χριστὲ ὁ  Θεός, τῆς  εὐκταίας σου φωνῆς ἡμᾶς καταξίωσον, καὶ τοῖς  ἐκ δεξιῶν σου συναρίθμησον, καὶ  ἐλέησον ἡμᾶς. Ἀμήν.

<span color=red>ᾨδὴ  ζ' Ἡμάρτομεν, ἠνομήσαμεν</span>
Προσπέσωμεν καὶ  προκλαύσωμεν πρὸ τῆς κρίσεως πιστοὶ ἐκείνης, ὅτε οἱ οὐρανοὶ ἀπολοῦνται, ἄστρα  πίπτουσι, καὶ πᾶσα κλονεῖται ἡ γῆ, ἵνα ἵλεων εὕρωμεν εἰς τέλος, τὸν τῶν Πατέρων  Θεόν.

Ἀδὲκαστος ἡ  ἐξέτασις, φοβερά  ἐστιν ἐκεῖ ἡ κρίσις, ὅπου  Κριτὴς ἀλάθητός ἐστιν, ὅπου  πρόσωπον, οὐκ ἔστιν  ἐν δώροις λαβεῖν, ἀλλὰ  φεῖσαί μου Δέσποτα καὶ λύτρωσαι, πάσης  ὀργῆς σου φρικτῆς.

Ὁ Κύριος κρῖναι  ἔρχεται· τίς ἐνέγκει ὀπτασίαν αὐτοῦ; Φρῖξον, ψυχὴ ἀθλία  μου, φρῖξον, καὶ  ἑτοίμασον ἐξόδου τὰ ἔργα σου, ἵνα ἵλεων  καὶ εὔσπλαγχνον εὑρήσῃς αὐτόν, τὸν τῶν  Πατέρων Θεόν.

Τὸ ἄσβεστον πῦρ  ταράττει με, ὁ  πικρότατος βρυγμὸς σκωλήκων, ᾍδης ὁ  ψυχοφθόρος φοβεῖ με,  εὐκατάνυκτος οὐδόλως δὲ γίνομαι· ἀλλά, Κύριε  Κύριε πρὸ τέλους με, στήριξον  φόβῳ τῷ σῷ.

Προσπίπτω σοι, καὶ  προσάγω σοι, ὥσπερ  δάκρυα τὰ ῥήματά μου. Ἥμαρτον,  ὡς οὐχ ἥμαρτε Πόρνη, καὶ ἠνόμησα, ὡς ἄλλος οὐδεὶς ἐπὶ γῆς, ἀλλ' οἰκτείρησον,  Δέσποτα, τὸ ποίημά σου, καὶ ἀνακάλεσαί με.

Ἐπίστρεψον  μετανόησον, ἀνακάλυψον  τὰ κεκρυμμένα, λέγε Θεῷ  τῷ τὰ πάντα εἰδότι. Σὺ  γινώσκεις μου τὰ κρύφια, μόνε Σωτήρ, ἀλλ' αὐτός με  ἐλέησον, ὡς ψάλλει  Δαυΐδ, κατὰ τὸ  ἔλεός σου.
<span color=red>Δόξα...</span>
Τὰ Τρία Ἕν,  Οὐσιότητι, καὶ τὸ Ἕν, Προσώποις τρία ὑμνῶ, ταῦτα Πατήρ, Υἱός, καὶ ἅγιον Πνεῦμα,  μία δύναμις, βουλὴ καὶ ἐνέργεια εἷς Θεὸς ὁ τρισάγιος, βασίλειον ἓν  μοναρχικώτατον.
<span color=red>Καὶ  νῦν... Θεοτοκίον</span>
Προέρχεται  ὡραιότατος, ἐκ θαλάμου τῆς γαστρός σου Θεός, ὥσπερ ἀνάκτωρ ἠμφιεσμένος,  θεοΰφαντον ἁλουργίδα βαφῆς μυστικῆς, τῶν πανάγνων αἱμάτων σου, Ἀνύμφευτε, καὶ  βασιλεύει τῆς γῆς.
<span color=red>Καταβασία</span>
«Ἡμάρτομεν,  ἠνομήσαμεν, ἠδικήσαμεν ἐνώπιόν σου, οὐδὲ συνετηρήσαμεν, οὐδὲ ἐποιήσαμεν, καθὼς  ἐνετείλω ἡμῖν, ἀλλὰ μὴ παραδῴης ἡμᾶς εἰς τέλος, ὁ τῶν Πατέρων Θεός».

<span color=red>ᾨδὴ  η' Ὃν στρατιαὶ οὐρανῶν</span>
Τῆς φοβερᾶς  δευτέρας σου, Κύριε, Παρουσίας ἐννοῶν τὴν ὑπαπαντήν, τρέμω τὴν ἀπειλήν σου  φοβοῦμαι τὴν ὀργήν σου. Ταύτης με, τῆς ὥρας, κραυγάζω, σῶσον εἰς αἰῶνας.

Σοῦ τοῦ Θεοῦ  κρίνοντος τὰ σύμπαντα τίς ἐνέγκῃ γηγενῶν, ὢν  περιπαθής; ἄσβεστον  πῦρ γὰρ τότε, καὶ σκώληξ  βρύχων μέγα, τοὺς  κατακριθέντας, συλλήψεται  εἰς τούς αἰῶνας.

Πᾶσαν πνοὴν ἡνίκα  προσκέκλησαι, τοῦ  διακρῖναι Χριστέ, ἐπὶ τὸ  αὐτό· μέγας ὁ φόβος τότε, μεγάλη ἡ  ἀνάγκη, μόνων  βοηθούντων, τῶν ἔργων  εἰς αἰῶνας.

Πάντων Κριτὰ Θεέ  μου καὶ Κύριε, ἀκούσομαί  σου φωνῆς, τότε  εὐκτικῆς, ἴδω σου  φῶς τὸ μέγα, ἀθρήσω τὰς  σκηνάς σου, βλέψω σου  τὴν δόξαν, γηθόμενος  εἰς τούς αἰῶνας.

Δκαιοκρῖτα Σωτήρ, ἐλέησον, καὶ ῥῦσαί  με τοῦ πυρός, καὶ τῆς  ἀπειλῆς, ἧς μέλλω  ἐν τῇ κρίσει, δικαίως  ὑποστῆναι· ἄνες μοι πρὸ τέλους, δι' ἀρετῆς καὶ  μετανοίας.

Ὅταν καθίσῃς  Κριτής, ὡς  εὔσπλαγχνος, καὶ δείξῃς  τὴν φοβερὰν δόξαν σου Χριστέ, ὢ ποῖος  φόβος τότε! καμίνου  καιομένης, πάντων  δειλιώντων, τὸ  ἄστεκτον τοῦ Βήματός σου.

Εὐλογοῦμεν Πατέρα, Υἱὸν καὶ  ἅγιον Πνεῦμα

Ἕνα Θεὸν κατ' οὐσίαν  σέβομαι, Τρεῖς  Ὑποστάσεις ὑμνῶ,  διοριστικῶς ἄλλας, ἀλλ' οὐκ  ἀλλοίας, ἐπεὶ  Θεότης μία, ἐν Τρισὶ  Προσώποις, Πατὴρ Υἱὸς  καὶ θεῖον Πνεῦμα.
<span color=red>Καὶ  νῦν... Θεοτοκίον</span>
Ἐκ φωτεινῆς  προελθὼν νηδύος σου, ὡς νυμφίος ἐκ παστοῦ, ἔλαμψε Χριστός, φῶς τοῖς ἐν σκότει  μέγα· καὶ γὰρ δικαιοσύνης, Ἥλιος ἀστράψας, ἐφώτισεν Ἁγνὴ τόν κόσμον· Αἰνοῦμεν,  εὐλογοῦμεν, καὶ προσκυνοῦμεν.
<span color=red>Καταβασία</span>
«Ὃν Στρατιαὶ  Οὐρανῶν δοξάζουσι καὶ φρίττει τὰ Χερουβὶμ καὶ τὰ Σεραφίμ, πᾶσα πνοὴ καὶ κτίσις  ὑμνεῖτε, εὐλογεῖτε, καὶ ὑπερυψοῦτε εἰς πάντας τοὺς αἰῶνας».

<span color=red>ᾨδὴ  θ' Ἀσπόρου συλλήψεως</span>
Ὡς Κύριος ἔρχεται  ἁμαρτωλοὺς κολάσασθαι, δικαίους σῶσαι, φρίξωμεν θρηνήσωμεν, καὶ λάβωμεν  αἴσθησιν, ἐκείνης τῆς ἡμέρας, ἐν ᾖ τὰ ἄδηλα καὶ κρυπτά, ἐκκαλύψας τῶν ἀνθρώπων,  ἀποδίδωσιν ἐπάξια.

Ἔμφοβος καὶ  ἔντρομος, Μωσῆς ἰδών  σε γέγονεν, ἐκ τῶν  ὀπίσω, πῶς δὲ  ὑποστήσομαι, σοῦ βλέπων  τὸ πρόσωπον, τότε ἐγὼ ὁ  τάλας, ἡνίκα  ἔλθῃς ἐξ οὐρανοῦ; ἀλλὰ  φεῖσαί μου Οἰκτίρμον, ἐν ἱλέῳ  σου προσβλέμματι.

Δανιὴλ πεφόβηται, τῶν ὥραν  τῆς ἐτάσεως, ἐγὼ τί  πάθω, ἐπ' αὐτῆς  ἐρχόμενος, ὁ δύστηνος, Κύριε, τῆς  φοβερᾶς ἡμέρας; ἀλλά μοι  δίδου πρὸ τελευτῆς, εὐαρέστως  σοι λατρεῦσαι καὶ τυχεῖν τῆς βασιλείας σου.

Τὸ πῦρ  ἑτοιμάζεται, ὁ σκώληξ  εὐτρεπίζεται, τῆς  εὐφροσύνης ἡ δόξα, ἡ ἄνεσις, τὸ φῶς τὸ  ἀνέσπερον, ἡ χαρὰ τῶν  δικαίων, καὶ τίς  μακάριος ἐκφυγεῖν, τιμωρίας  τῶν προτέρων,  κληρωσάμενος τὰ δεύτερα;

Μὴ με τοῦ  προσώπου σου,  ἀποστρεψάτω, Κύριε, θυμὸς  ὀργῆς σου, μηδὲ  εἰσακούσομαι, φωνῆς  ἀραμένης σου, εἰς πῦρ  ἀποπεμπούσης, ἀλλ'  εἰσελεύσομαι εἰς χαράν, τοῦ  ἀφθάρτου σου νυμφῶνος, κᾀγὼ τότε  σὺν Ἁγίοις σου.

Ὁ νοῦς  τετραυμάτισται, τὸ σῶμα  μεμαλάκισται, νοσεῖ τὸ  πνεῦμα, ὁ λόγος  ἠσθένησεν, ὁ βίος  νενέκρωται, τὸ τέλος  ἐπὶ θύραις· διό μοι, τάλαινα  ψυχή, τί  ποιήσεις, ὅταν ἔλθῃ  ὁ Κριτὴς ἀνερευνῆσαι τὰ σὰ;
<span color=red>Δόξα...</span>
Μόνε  μονογεννῆτορ, μονογενοῦς Υἱοῦ, Πατήρ, καὶ Μόνου Λόγε, Φῶς, τοῦ Νοῦ Ἀπαύγασμα,  καὶ μόνον μόνως μόνου, Πατρὸς Πρόβλημα, Πνεῦμα, Κυρίου Κύριον ὄντως ὄν. Ὦ Τριὰς  μονὰς ἁγία, σῶσόν με θεολογοῦντά σε.
<span color=red>Καὶ  νῦν... Θεοτοκίον</span>
Τὸ θαῦμα τοῦ  τόκου σου, ἐκπλήττει με, Πανάμωμε· πῶς συλλαμβάνεις, ἀσπόρως τὸν ἄληπτον, εἰπὲ  πῶς παρθενεύεις, γεννήσασα ὡς Μήτηρ, τὸ ὑπὲρ φύσιν πίστει λαβὼν τὸ τικτόμενον  προσκύνει· ὅσα θέλει γὰρ καὶ δύναται.
<span color=red>Καταβασία</span>
«Ἀσπόρου  συλλήψεως, ὁ τόκος ἀνερμήνευτος, Μητρὸς ἀνάνδρου, ἄσπορος ἡ κύησις· Θεοῦ γὰρ ἡ  γέννησις καινοποιεῖ τὰς φύσεις· διό σε πᾶσαι αἱ γενεαί, ὡς Θεόνυμφον Μητέρα,  ὀρθοδόξως μεγαλύνομεν».

<span color=red>Ἐξαποστειλάριον, τὸ Ἑωθινόν, Ἀναστάσιμον. Εἶτα τὰ παρόντα τοῦ Τριῳδίου.</span>
<span color=red>Τοῖς  Μαθηταῖς συνέλθωμεν</span>
Τὴν φοβερὰν τῆς  κρίσεως, καὶ ἀρρήτου σου δόξης, ἡμέραν ἐνθυμουμενος, φρίττω, Κύριε ὅλως, καὶ  τρέμων φόβῳ κραυγάζω, ἐπὶ γῆς ὅταν ἔλθῃς, κρῖναι, Χριστέ, τὰ σύμπαντα, ὁ Θεὸς  μετὰ δόξης, τότε οἰκτρόν, ἀπὸ πάσης ῥῦσαί με τιμωρίας, ἐκ δεξιῶν σου, Δέσποτα,  ἀξιώσας με στῆναι.
<span color=red>Ἕτερον Γυναῖκες ἀκουτίσθητε</span>
Ἰδοὺ ἡμέρα  ἔρχεται, Κυρίου παντοκράτορος, καὶ τίς ὑποίσει τὸν φόβον, τῆς Παρουσίας ἐκείνου·  ἡμέρα γὰρ θυμοῦ ἐστι, καὶ κλίβανος καιόμενος, ἐν ᾗ Κριτὴς καθέζεται, καὶ κατ'  ἀξίαν ἑκάστῳ τῶν πράξεων ἀπονέμων.
<span color=red>Θεοτοκίον, Ὅμοιον</span>
Τὴν ὥραν τῆς  ἐτάσεως, καὶ τῆς φρικτῆς ἐλεύσεως, τοῦ φιλανθρώπου Δεσπότου, κατανοῶν ὅλως  τρέμω, καὶ σκυθρωπάζων κράζω σοι· Κριτά μου δικαιότατε, καὶ μόνε πολυέλεε,  μετανοοῦντά με δέξαι, τῆς Θεοτόκου πρεσβείαις.

<span color=red>Εἰς  τοὺς Αἴνους,   ἱστῶμεν,   Στίχους η'  καὶ  ψάλλομεν Στιχηρὰ Ἀναστάσιμα τῆς Ὀκτωήχου ε'  καὶ  τοῦ Τριῳδίου τὰ παρόντα Ἰδιόμελα γ'.</span>
<span color=red>Ἦχος  πλ. β'</span>
Ἐννοῶ τὴν ἡμέραν  ἐκείνην καὶ τὴν ὥραν, ὅταν μέλλωμεν πάντες, γυμνοὶ καὶ ὡς κατάκριτοι, τῷ  ἀδεκάστῳ Κριτῇ παρίστασθαι· τότε σάλπιγξ ἠχήσει μέγα, καὶ τὰ θεμέλια τῆς γῆς  σεισθήσονται, καὶ οἱ νεκροὶ ἐκ τῶν μνημάτων ἐξαναστήσονται, καὶ ἡλικία μία  πάντες γενήσονται, καὶ πάντων τὰ κρυπτὰ φανερὰ παρίστανται ἐνώπιόν σου, καὶ  κόψονται, καὶ κλαύσονται, καὶ εἰς τὸ πῦρ τὸ ἐξώτερον ἀπελεύσονται, οἱ μηδέποτε  μετανοήσαντες, καὶ ἐν χαρᾷ καὶ ἀγαλλιάσει, ὁ τῶν Δικαίων κλῆρος, εἰσελεύσεται  εἰς παστάδα οὐράνιον.
<span color=red>Ὁ  αὐτὸς</span>
<span color=red>Στίχ.  Ἐξομολογήσομαί σοι, Κύριε, ἐν ὅλῃ καρδίᾳ μου, διηγήσομαι πάντα τὰ θαυμάσιά σου.</span>

Ὢ ποία ὥρα τότε, καὶ ἡμέρα  φοβερά, ὅταν  καθίσῃ ὁ Κριτὴς ἐπὶ θρόνου φοβεροῦ! βίβλοι  ἀνοίγονται, καὶ  πράξεις ἐλέγχονται, καὶ τὰ  κρυπτὰ τοῦ σκότους δημοσιεύονται, Ἄγγελοι  περιτρέχουσιν,  ἐπισυνάγοντες πάντα τὰ ἔθνη. Δεῦτε  ἀκούσατε βασιλεῖς καὶ ἄρχοντες, δοῦλοι καὶ ἐλεύθεροι, ἁμαρτωλοὶ καὶ δίκαιοι,  πλούσιοι καὶ πένητες, ὅτι ἔρχεται Κριτής, ὁ μέλλων κρῖναι πᾶσαν τὴν οἰκουμένην,  καὶ τίς ὑποστήσεται ἀπὸ προσώπου αὐτοῦ, ὅταν Ἄγγελοι παρίστανται, ἐλέγχοντες τὰς  πράξεις, τάς διανοίας, τὰς ἐνθυμήσεις, τὰ ἐν νυκτὶ καὶ ἐν ἡμέρα; ὢ ποία ὥρα  τότε! Ἄλλά πρὸ τοῦ φθάσαι τὸ τέλος, σπούδασον κράζουσα, ψυχή· ὁ Θεός,  ἐπίστρεψον, σῶσόν με, ὡς μόνος εὔσπλαγχνος.
<span color=red>Ἦχος  πλ. δ'</span>
<span color=red>Στίχ. Ἀνάστηθι,  Κύριε, ὁ Θεός μου, ὑψωθήτω ἡ χείρ σου, μὴ ἐπιλάθῃ τῶν πενήτων σου εἰς τέλος.</span>

Δανιὴλ ὁ Προφήτης, ἀνὴρ  ἐπιθυμιῶν γενόμενος, τὸ  ἐξουσιαστικὸν Θεοῦ θεωρήσας, οὕτως  ἐβόα· Κριτήριον ἐκάθισε, καὶ βίβλοι  ἠνεῴχθησαν. Βλέπε,  ψυχή μου, νηστεύεις; τὸν πλησίον σου μὴ ἀθέτει. βρωμάτων ἀπέχῃ; τὸν ἀδελφόν σου  μὴ κατακρίνῃς, μὴ τῷ πυρὶ παραπεμπομένη, κατακαῇς ὡσεί κηρός, ἀλλ' ἀνεμποδίστως  εἰσάξῃ σε Χριστός, εἰς τὴν βασιλείαν αὐτοῦ.
<span color=red>Δόξα... Ἦχος α'</span>
Προκαθάρωμεν  ἑαυτούς, ἀδελφοί, τῇ βασιλίδι τῶν ἀρετῶν· ἰδοὺ γὰρ παραγέγονε, πλοῦτον ἡμῖν  ἀγαθῶν κομίζουσα, τῶν παθῶν κατευνάζει τὰ οἰδήματα, καὶ τῷ Δεσπότῃ καταλλάττει  τοὺς πταίσαντας· διὸ μετ' εὐφροσύνης ταύτην ὑποδεξώμεθα, βοῶντες Χριστῷ τῷ Θεῷ,  ὁ ἀναστὰς ἐκ τῶν νεκρῶν, ἀκατακρίτους ἡμᾶς διαφύλαξον, δοξολογοῦντάς σε τὸν  μόνον ἀναμάρτητον.
<span color=red>Καὶ  νῦν... Θεοτοκίον</span>
Ὑπερευλογημένη  ὑπάρχεις, Θεοτόκε Παρθένε· διὰ γὰρ  τοῦ ἐκ σοῦ σαρκωθέντος, ὁ ᾍδης ἠχμαλώτισται, ὁ Ἀδὰμ ἀνακέκληται, ἡ κατάρα  νενέκρωται, ἡ Εὔα ἠλευθέρωται, ὁ θάνατος τεθανάτωται, καὶ ἡμεῖς ἐζωοποιήθημεν· διὸ  ἀνυμνοῦντες βοῶμεν·  Εὐλογητὸς  Χριστὸς ὁ Θεὸς ἡμῶν, ὁ οὕτως εὐδοκήσας, δόξα σοι.

<span color=red>Δοξολογία μεγάλη, καὶ Ἀπόλυσις. Εἶτα ἡ συνήθης Λιτὴ ἐν τῷ Νάρθηκι ψαλλομένου τοῦ  Ἑωθινοῦ Ἰδιομέλου. Συνάπτομεν δὲ καὶ τὴν α' Ὥραν, ἐν ᾗ ἀναγινώσκεται ἡ Κατήχησις  τοῦ ὁσίου Θεοδώρου τοῦ Στουδίτου.</span>

<span color=red>ΕΙΣ  ΤΗΝ ΛΕΙΤΟΥΡΓlΑΝ</span>

<span color=red>Τὰ  τυπικά,  οἱ  Μακαρισμοὶ τῆς Ὀκτωήχου καὶ ἐκ τοῦ Κανόνος τοῦ Τριῳδίου ἡ στ'  ᾨδή.</span>
<span color=red> </span>
<span color=red>Ὁ  Ἀπόστολος Προκείμενον Ἦχος γ'</span>
Μέγας ὁ Κύριος  ἡμῶν, καὶ μεγάλη ἡ ἰσχύς.
<span color=red>Στίχ. Αἰνεῖτε  τὸν Κύριον ὅτι ἀγαθός.</span>

<span color=red>Πρὸς  Κορινθίους α'   Ἐπιστολῆς Παύλου</span>
<span color=red>(Κεφ.  η', 8-13 καὶ θ', 1-2)</span>
Ἀδελφοί, βρῶμα  ἡμᾶς οὐ παρίστησι τῷ Θεῷ· οὔτε γὰρ ἐὰν φάγωμεν περισσεύομεν, οὔτε ἐὰν μὴ  φάγωμεν, ὑστερούμεθα. Βλέπετε δὲ μήπως ἡ ἐξουσία ἡμῶν αὕτη πρόσκομμα γένηται  τοῖς ἀσθενοῦσιν. Ἐὰν γάρ τις ἴδῃ σε, τὸν ἔχοντα γνῶσιν, ἐν εἰδωλείῳ  κατακείμενον, οὐχὶ ἡ συνείδησις αὐτοῦ, ἀσθενοῦς ὄντος, οἰκοδομηθήσεται, εἰς τὸ  τὰ εἰδωλόθυτα ἐσθίειν, καὶ ἀπολεῖται ὁ ἀσθενῶν ἀδελφὸς ἐπὶ τῇ σῇ γνώσει, δι' ὃν  Χριστὸς ἀπέθανεν. Οὕτω δὲ ἁμαρτάνοντες εἰς τοὺς ἀδελφούς, καὶ τύπτοντες αὐτῶν  τὴν συνείδησιν ἀσθενοῦσαν, εἰς Χριστὸν ἁμαρτάνετε. Διό περ, εἰ βρῶμα σκανδαλίζει  τὸν ἀδελφόν μου, οὐ μὴ φάγω κρέα εἰς τὸν αἰῶνα, ἵνα μὴ τὸν ἀδελφόν μου  σκανδαλίσω. Οὐκ εἰμὶ ἀπόστολος; οὐκ εἰμὶ ἐλεύθερος; Οὐχὶ Ἰησοῦν Χριστὸν τὸν  Κύριον ἡμῶν ἑώρακα; Οὐ τὸ ἔργον μου ὑμεῖς ἐστε ἐν Κυρίῳ; Εἰ ἄλλοις οὐκ εἰμὶ  Ἀπόστολος, ἀλλά γε ὑμῖν εἰμι· ἡ γὰρ σφραγὶς τῆς ἐμῆς ἀποστολῆς, ὑμεῖς ἐστε ἐν  Κυρίῳ.

<span color=red>Ἀλληλούϊα Ἦχος πλ. δ'</span>
Δεῦτε  ἀγαλλιασώμεθα τῷ Κυρίῳ,

<span color=red>Εὐαγγέλιον ἐκ τοῦ κατὰ Ματθαῖον</span>
<span color=red>ΚΑ'  31-46</span>
Εἶπεν ὁ Κύριος,  Ὅταν ἔλθῃ ὁ Υἱός...

<span color=red>Κοινωνικὸν</span>
Αἰνεῖτε τὸν  Κύριον ἐκ τῶν οὐρανῶν, Αἰνεῖτε αὐτὸν ἐν τοῖς ὑψίστοις. Ἀλληλούϊα.
</document>