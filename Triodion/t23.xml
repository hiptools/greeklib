<?xml version="1.0" encoding="UTF-8"?>
<document book="triod" part="" name="t23" title="Τῌ  ΔΕΥΤΕΡᾼ ΤΗΣ ΤΥΡΙΝΗΣ ΕΣΠΕΡΑΣ">
ΤΡΙΤῌ
<span color=red>Τῌ  ΔΕΥΤΕΡᾼ ΤΗΣ ΤΥΡΙΝΗΣ ΕΣΠΕΡΑΣ</span>
<span color=red> </span>
<span color=red>Ἀπόστικα </span>
<span color=red>Ἦχος πλ. δ'</span>
Διὰ νηστείας  καθαρθῆναι σπεύσωμεν, τοῦ ῥύπου τῶν πταισμάτων ἡμῶν, καὶ δι' ἐλέους καὶ  φιλανθρωπίας, τῆς πρὸς τοὺς πένητας, εἰσελθεῖν εἰς τὸν νυμφῶνα τοῦ νυμφίου  Χριστοῦ, τοῦ παρέχοντος ἡμῖν τὸ μέγα ἔλεος. (Δίς)
<span color=red>Μαρτυρικὸν</span>
Μάρτυρες  Κυρίου, ἱκετεύσατε τὸν Θεὸν ἡμῶν, καὶ αἰτήσατε ταῖς ψυχαῖς ἡμῶν, πλῆθος  οἰκτιρμῶν, καὶ τὸν ἱλασμόν, τῶν πολλῶν παραπτωμάτων δεόμεθα.
<span color=red>Δόξα... Καὶ νῦν... Θεοτοκίον</span>
Τὴν ἔνδοξον καὶ  ἄχραντον Θεοτόκον ἀληθῆ, ὡς Μητέρα τοῦ Θεοῦ, ἀνυμνήσωμεν εὐσεβῶς, χαιρετίζοντες  αὐτὴν ὡς ὁ Ἄγγελος, Χαῖρε Μήτηρ ἁγία, τοῦ σαρκωθέντος Υἱοῦ τοῦ Θεοῦ, χαῖρε  ἐνδιαίτημα τοῦ ἁγίου Πνεύματος, ἡ πρεσβεύουσα ἀεὶ ὑπὲρ ἡμῶν, εἰς τὸ σωθῆναι τὰς  ψυχὰς ἡμῶν.

<span color=red>ΤΡΙΤῌ ΤΗΣ ΤΥΡΙΝΗΣ</span>
<span color=red>ΠΡΩΪ ΕΙΣ ΤΟΝ ΟΡΘΡΟΝ</span>
<span color=red> </span>
<span color=red>Μετὰ τὴν α' Στιχολογίαν </span>
<span color=red>Καθίσματα   Ἦχος πλ.  δ'</span>
<span color=red>Τὴν  Σοφίαν καὶ Λόγον</span>
Ὑπεράγαθε Λόγε  σὺν τῷ Πατρί, καὶ τῷ Πνεύματι κτίσας τὰ ὁρατά, ὁμοῦ καὶ ἀόρατα, ἐν ἀρρήτῳ, σοφίᾳ  σου, τῆς φαιδρᾶς Νηστείας, καιρὸν διανύσασθαι, ἐν εἰρήνῃ βαθείᾳ, εὐδόκησον  εὔσπλαγχνε, λύων τὴν ἀπάτην, τῆς πικρᾶς ἁμαρτίας, παρέχων κατάνυξιν, καὶ ἰάσεων  δάκρυα, καὶ πταισμάτων συγχώρησιν, ἵνα ἀδιστάκτῳ ψυχῇ, ἐν προθύμῳ τῷ πνεύματι  νηστεύοντες, σὺν ἀγγέλοις ὑμνοῦμεν τὸ κράτος σου. (Δίς)
<span color=red>Θεοτοκίον</span>
Τὴν Σοφίαν καὶ  Λόγον ἐν σῇ γαστρί, συλλαβοῦσα ἀφράστως Μήτηρ Θεοῦ, τῷ κόσμῳ ἐκύησας, τὸν τὸν  κόσμον κατέχοντα, καὶ ἐν ἀγκάλαις, ἔσχες τὸν πάντα συνέχοντα, τὸν τροφοδότην  πάντων, καὶ πλάστην καὶ Κύριον· ὅθεν δυσωπῶ σε, Παναγία Παρθένε, καὶ πίστει  δοξάζω σε, τοῦ ῥυσθῆναι πταισμάτων μου, ὅταν μέλλω παρίστασθαι, πρὸ προσώπου τοῦ  Κτίστου μου, Δέσποινα Παρθένε ἁγνή, τὴν σὴν βοήθειαν τότε μοι δώρησαι· καὶ γὰρ  δύνασαι, ὅσα θέλεις Πανάμωμε.

<span color=red>ᾨδὴ  β'   Ἦχος γ'</span>
<span color=red>Ὡς  ὄμβρος ἐπ' ἄγρωστιν</span>
Ὡς ὄρθρος  ἐξέλαμψεν, ἡμῖν τῆς μετανοίας, ἀκτῖνας τὰ προπύλαια, λαμπρῶς τῆς ἐγκρατείας.

Τοῦ σκότους με  λύτρωσαι, Χριστὲ  τοῦ ἐξωτέρου τῷ πλήθει τοῦ ἐλέους σου, ὡς μόνος  ἐλεήμων.

Πυρός με  ἐξάρπασον, καὶ  σκώληκος Σωτήρ, τοῦ  ἀκοιμήτου,  μετανοίας ἐμμελείᾳ καθαρθέντα.
<span color=red>Θεοτοκίον</span>
Παρθένε  πανύμνητε, ὁδὸς ἡμῖν γενοῦ, τῆς μετανοίας, σωτηρίας, ὁδηγοῦσα πρὸς τὰς πύλας.
<span color=red>Εἱρμὸς ἄλλος Ἦχος β'</span>
<span color=red>Προσέχετε λαός μου τῷ νόμῳ μου</span>
Καιρὸς  μετανοίας ἐφέστηκε, σπεύσωμεν φιλόχριστοι, καθαρθῆναι πάντων τῶν πταισμάτων, καὶ  ὀφθῆναι τῷ Δεσπότῃ μακάριοι.

Νηστείαν  καθαρὰν ἀναμάρτητον,  σπεύσωμεν τελέσωμεν, νῦν  ἀδιαλείπτως, ἵνα  εὕρωμεν πταισμάτων ἄφεσιν.

Ὑπάρχεις γὰρ  Χριστὲ πολυέλεος, πάντας  ἀγαθέ, ἀεὶ  προσδεχόμενος, ἐν  μετανοίᾳ· διὸ πάντες σε ἀεὶ δοξάζομεν.
<span color=red>Δόξα...</span>
Τριάδα ἐν  μονάδι δοξάσωμεν, ἄτμητον ἀσύγχυτον, ἀδιαίρετον, τῇ ὑποστάσει, διαιρετὴν δὲ τοῖς  προσώποις Θεόν.
<span color=red>Καὶ  νῦν... Θεοτοκίον</span>
Ἁγνὴ  Παρθενομῆτορ δυσώπησον, ὅν περ ἐσωμάτωσας, ὡς βροτὸν Παρθένε καὶ Λόγον, ἵνα σώσῃ  κινδύνων τοὺς δούλους σου.
<span color=red>Ὁ  Εἱρμὸς</span>
«Προσέχετε λαός  μου τῷ νόμῳ μου, κλίνατε τὸ οὖς ὑμῶν, εἰς τὰ ῥήματα τοῦ στόματός μου, ὅτι τὸ  ὄνομά σου Κύριε ἐκάλεσα».

<span color=red>ᾨδὴ  η'</span>
<span color=red>Τὸν  ἐξ ἀνάρχου τοῦ Πατρὸς</span>
Μεταμελείας ὁ  καιρός, μετανοίας ἐπιδείξασθαι, καρποὺς ἀξίους, τῷ Θεῷ ψυχῇ μου, σπεῦσον  διανάστηθι, καὶ βόησον ἐκτενῶς, ἐν νηστείαις καὶ εὐχαῖς. Ὑμνεῖτε, εὐλογεῖτε, καὶ  ὑπερυψοῦτε εἰς πάντας τοὺς αἰῶνας.

Προκαθαρθῶμεν  ἀδελφοί, τῆς  ψυχῆς τὰ αἰσθητήρια, καὶ τῷ  Κυρίῳ νῦν προσκολληθῶμεν, τρόποις  κατανύξεως, βοῶντες  εἰλικρινῶς, μετανοίᾳ  καθαρᾷ· Ὑμνεῖτε,  εὐλογεῖτε, καὶ  ὑπερυψοῦτε, εἰς  πάντας τοὺς αἰῶνας.

Τὸν ἐνεδρεύοντα  ἐχθρόν,  λιχνοτέραις ἐνθυμήσεσι, καὶ  ἀκρασίᾳ ἡδονῆς βραχείας, θέλγοντα  τὴν αἴσθησιν, νεκρῶσαι  σπουδάσωμεν ἐπιμόνῳ προσευχῇ,  ὑμνοῦντες εὐλογοῦντες, καὶ  ὑπερυψοῦντες, Χριστὸν  εἰς τοὺς αἰῶνας.
<span color=red>Θεοτοκίον</span>
Ἡ οὐρανώσασα  ἡμῶν, τὸ γεῶδες Κόρη φύραμα, τὴν γεωθεῖσαν καὶ καταφθαρεῖσαν, τῆς ψυχῆς μου  αὔλακα, τῷ ὄμβρῳ σῶν οἰκτιρμῶν, καρποφόρον ἀρεταῖς, ἀνάδειξον βοῶσαν, καὶ  ὑπερυψοῦσαν, Χριστὸν εἰς τοὺς αἰῶνας.
<span color=red>Εἱρμὸς ἄλλος</span>
<span color=red>Τὸν  ἐν τῇ βάτῳ Μωσεῖ</span>
Προκαθαρθῶμεν  νυνί, μὴ τοῖς βρώμασι μόνον, ἀλλὰ καὶ ταῖς πράξεσι, καὶ ἀρξώμεθα πιστοὶ θερμῇ τῇ  διανοίᾳ, ἵνα τῷ κτίστῃ φαιδροί, ὀφθῶμεν εἰς αἰῶνας.

Οὕτως ἡμᾶς  νηστεύειν δεῖ, μὴ ἐν  ἔχθρᾳ καὶ μάχῃ, μὴ ἐν  φθόνῳ καὶ ἔριδι, μὴ ἐν  κενοδοξίᾳ, καὶ δόλῳ  κεκρυμμένῳ, ἀλλὰ  καθὼς ὁ Χριστός, ἐν  ταπεινοφροσύνῃ.

Οἱ ἐλεοῦντες  φησί, τοὺς  πτωχοὺς τῷ Σωτῆρι,  δανειοῦσιν ἐμφρόνως, ὢ χαρᾶς  ἀνεικάστου! παρέχει  γὰρ πλουσίως, τὰς  ἀμοιβὰς τῶν καλῶν, εἰς  πάντας τοὺς αἰῶνας.

Εὐλογοῦμεν  Πατέρα, Υἱὸν καὶ  ἅγιον Πνεῦμα.

Δόξα Πατρί, καὶ Υἱῷ, καὶ τῷ  ἁγίῳ Πνεύματι· εἷς Θεὸς γὰρ τὰ τρία, σὺν  Ἀγγέλοις ἀπαύστως, βροτοὶ  ἀνευφημοῦμεν, σὲ  παναγία Τριάς, εἰς  πάντας τοὺς αἰῶνας.
<span color=red>Καὶ  νῦν... Θεοτοκίον</span>
Χαῖρε Παρθένε  ἁγνή, Θεοτόκε Μαρία, ἱλαστήριον κόσμου, ὀρθοδόξων τὸ κέρας, ἱκέτευε ῥυσθῆναι, ἐκ  τοῦ ἀσβέστου πυρός, τοὺς σὲ δοξολογοῦντας, εἰς πάντας τούς αἰῶνας.

Αἰνοῦμεν,  εὐλογοῦμεν, καὶ  προσκυνοῦμεν...
<span color=red>Ὁ  Εἱρμὸς</span>
«Τὸν  ἐν τῇ βάτῳ Μωσεῖ, τῆς  Παρθένου τὸ θαῦμα, ἐν  Σιναίῳ τῷ ὄρει,  προτυπώσαντα ποτέ, ὑμνεῖτε,  εὐλογεῖτε, καὶ  ὑπερυψοῦτε, εἰς  πάντας τοὺς αἰῶνας».

<span color=red>ᾨδὴ  θ'</span>
<span color=red>Σὲ  τὴν ἀκατάφλεκτον βάτον</span>
Ἄνοιξον ἡμῖν  τοῦ ἐλέους σου, τὰ ἄχραντα σπλάγχνα, ὁ μετάνοιαν βροτοῖς εἰς σωτηρίαν,  δωρησάμενος, μόνε Σωτὴρ πολυέλεε.

Οἴμοι! τί  φρικῶδες ἐκεῖνο, τὸ  ἀδέκαστον Βῆμα, ἐν ᾧ  μέλλομεν γυμνοί,  ποιεῖσθαι λόγον, ὧν ἐν τῷ  βίῳ κακῶν διεπράξαμεν!

Ὄμβρησον ἡμῖν  εὐσπλαγχνίας, Εὐεργέτα  ῥανίδα,  κατακλύζουσαν ἡμῶν, τὸν  ῥύπον πάντα, ἀφορμὰς  μετανοίας ἡμῖν παρεχόμενος.

Πάντες ἐν  προθύμῳ καρδίᾳ, τῆς  ἁγίας Νηστείας, τὰ  προπύλαια λαμπρῶς συνεισελθόντες,  εὐχαρίστους δὲ ᾠδάς, τῷ  Χριστῷ προσενέγκωμεν.
<span color=red>Θεοτοκίον</span>
Σὲ τὴν κραταιάν  προστασίαν, καὶ βεβαίαν ἐλπίδα, ἀνυμνοῦντες εὐσεβῶς, ἐκδυσωποῦμεν· Τὸν Υἱόν σου  δυσώπει, Παρθένε τοῦ σωθῆναι ἡμᾶς.
<span color=red>Εἱρμὸς ἄλλος</span>
<span color=red>Τὴν  παρθενίαν σου Θεοτόκε</span>
Νῦν  προκαθαιρώμεθα, ἐν νηστείᾳ, καὶ δάκρυσι, καὶ μεγίστοις κατορθώμασιν, ἵνα εὕρωμεν  μέγα ἔλεος.

Νῦν μιμησώμεθα, τὰς  φρονίμους Παρθένους φιλόχριστοι, καὶ  σπεύσωμεν Χριστῷ ὑπαντῆσαι, μετὰ  λαμπάδων φαιδρῶν.

Νῦν μιμησώμεθα, τὸν  Ἠλίαν νηστεύοντα, καὶ  φεύγοντα τὴν Ἰεζάβελ, τὴν  πονηράν, ἵνα  οὕτως ἀναληφθῶμεν ἐκ γῆς.
<span color=red>Δόξα...</span>
Ἅγιος, Ἅγιος,  Ἅγιος, τρισάγιε, Πάτερ παντοκράτορ, καὶ Υἱὲ ὁμοούσιε, σὺν τῷ Πνεύματι, μία  Θεότης.
<span color=red>Καὶ  νῦν... Θεοτοκίον</span>
Εἰς σὲ  καυχώμεθα, καὶ εἰς σὲ καταφεύγομεν, ἁγνὴ Ἀειπάρθενε, σεμνή, τῆς κολάσεως, ῥῦσαι  πάντας ἡμᾶς.
<span color=red>Ὁ  Εἱρμὸς</span>
«Τὴν παρθενίαν  σου, Θεοτόκε ἀμίαντε, ἣν οὐ κατέφλεξε, τὸ πῦρ τῆς Θεότητος, ταύτην ἀεὶ  μεγαλύνομεν».

<span color=red>Ἀπόστιχα τῶν Αἴνων </span>
<span color=red>Ἰδιομελον Ἦχος γ'</span>
Ἀσμένως λαοί,  τὴν Νηστείαν ἀσπασώμεθα· ἔφθασε γὰρ τῶν πνευματικῶν ἀγώνων ἡ ἀρχή, ἀφήσωμεν τῆς  σαρκὸς τὴν εὐπάθειαν, αὐξήσωμεν τῆς ψυχῆς τὰ χαρίσματα, συγκακοπαθήσωμεν ὡς  δοῦλοι Χριστοῦ, ἵνα καὶ συνδοξασθῶμεν ὡς τέκνα Θεοῦ, καὶ τὸ Πνεῦμα τὸ ἅγιον ἐν  ἡμῖν οἰκῆσαν, φωτίσῃ τὰς ψυχὰς ἡμῶν. (Δίς)
<span color=red>Μαρτυρικὸν</span>
Βασιλέων καὶ  τυράννων, τὸν φόβον ἀπώσαντο οἱ Χριστοῦ Στρατιῶται, καὶ εὐθαρσῶς καὶ ἀνδρείως  αὐτὸν ὁμολόγησαν, τὸν ἁπάντων Κύριον, Θεὸν καὶ Βασιλέα ἡμῶν, καὶ πρεσβεύουσιν,  ὑπὲρ τῶν ψυχῶν ἡμῶν.
<span color=red>Δόξα... Καὶ νῦν... Θεοτοκίον</span>
Θεοτόκε,  προστασία πάντων τῶν δεομένων, εἰς σὲ θαρροῦμεν, εἰς σὲ καυχώμεθα, ἐν σοὶ πᾶσα ἡ  ἐλπὶς ἡμῶν ἐστι, πρέσβευε τῷ ἐκ σοῦ τεχθέντι, ὑπὲρ ἀχρείων δούλων σου.
</document>