<?xml version="1.0" encoding="UTF-8"?>
<document book="triod" part="" name="t17" title="Τῼ  ΣΑΒΒΑΤῼ ΠΡΟ ΤΗΣ ΑΠΟΚΡΕΩ">
Τῼ ΣΑΒΒΑΤῼ ΠΡΟ ΤΗΣ ΑΠΟΚΡΕΩ
<span color=red>Τῼ  ΣΑΒΒΑΤῼ ΠΡΟ ΤΗΣ ΑΠΟΚΡΕΩ</span>
<span color=red> </span>
<span color=red>Τῌ  ΠΑΡΑΣΚΕΥῌ ΕΣΠΕΡΑΣ</span>
<span color=red> </span>
<span color=red>Στιχηρὰ </span>
<span color=red>Ἦχος  πλ. δ'</span>
<span color=red>Ὁ ἐν  Ἐδὲμ Παράδεισος</span>
Τῶν ἀπ' αἰῶνος  σήμερον νεκρῶν, ἁπάντων κατ' ὄνομα, μετὰ πίστεως ζησάντων εὐσεβῶς, μνήμην  τελοῦντες οἱ πιστοί, τὸν Σωτῆρα καὶ Κύριον, ἀνυμνήσωμεν, αἰτοῦντες ἐκτενῶς,  τούτους ἐν ὥρᾳ τῆς κρίσεως, ἀπολογίαν ἀγαθήν, δοῦναι αὐτῷ τῷ Θεῷ ἡμῶν, τῷ πᾶσαν  κρίνοντι τὴν γῆν, τῆς δεξιᾶς αὐτοῦ παραστάσεως τυχόντας ἐν χαρᾷ, ἐν μερίδι  Δικαίων, καὶ ἐν Ἁγίων κλήρῳ φωτεινῷ, καὶ ἀξίους γενέσθαι, τῆς οὐρανίου βασιλείας  αὐτοῦ.

Ὁ τῷ οἰκείῳ  αἵματι Σωτήρ, βροτοὺς  ἐκπριάμενος, καὶ  θανάτῳ σου, θανάτου  τοῦ πικροῦ,  ἐκλυτρωσάμενος ἡμᾶς, καὶ ζωὴν  τὴν αἰώνιον, παρασχὼν  τῇ ἀναστάσει σου ἡμῖν, πάντας  ἀνάπαυσον Κύριε, τοὺς  κοιμηθέντας εὐσεβῶς, ἢ ἐν  ἐρήμοις, ἢ πόλεσιν, ἢ ἐν  θαλάσσῃ, ἢ ἐν γῇ, ἢ ἐν  παντὶ τόπῳ, βασιλεῖς  τε, ἱερεῖς, ἀρχιερεῖς, μοναστὰς  καὶ μιγάδας, ἐν ἡλικίᾳ  πάσῃ παγγενεῖ, καὶ  ἀξίωσον αὐτούς, τῆς  οὐρανίου βασιλείας σου.

Τῇ ἐκ νεκρῶν  ἐγέρσει σου Χριστέ, οὐκέτι ὁ  θάνατος, κυριεύει  τῶν θανόντων εὐσεβῶς· διὸ αἰτοῦμεν ἐκτενῶς, τοὺς σοὺς  δούλους ἀνάπαυσον, ἐν αὐλαῖς  σου, καὶ ἐν  κόλποις Ἀβραάμ, τοὺς ἐξ, Ἀδὰμ  μέχρι σήμερον,  λατρεύσαντάς σοι καθαρῶς, πατέρας  καὶ ἀδελφοὺς ἡμῶν, φίλους  ὁμοῦ καὶ συγγενεῖς, ἅπαντα  ἄνθρωπον, τὰ τοῦ  βίου λειτουργήσαντα πιστῶς, καὶ πρὸς  σὲ μεταστάντα, πολυειδῶς, καὶ  πολυτρόπως ὁ Θεός, καὶ  ἀξίωσον τούτους, τῆς  οὐρανίου βασιλείας σου.
<span color=red>Δόξα... Ἦχος πλ. δ'</span>
Θρηνῶ καὶ  ὀδύρομαι, ὅταν ἐννοήσω τὸν θάνατον, καὶ ἴδω ἐν τοῖς τάφοις κειμένην τὴν κατ'  εἰκόνα Θεοῦ, πλασθεῖσαν ἡμῖν ὡραιότητα, ἄμορφον, ἄδοξον, μὴ ἔχουσαν εἶδος. Ὢ τοῦ  θαύματος! τί τὸ περὶ ἡμᾶς, τοῦτο γέγονε μυστήριον; Πῶς παρεδόθημεν τῇ φθορᾷ; πῶς  συνεζεύχθημεν τῷ θανάτῳ; Ὄντως Θεοῦ προστάξει, ὡς γέγραπται, τοῦ παρέχοντος  τοῖς μεταστᾶσι τὴν ἀνάπαυσιν.

<span color=red>Καὶ  νῦν... Θεοτοκίον</span>
<span color=red>τὸ  τοῦ Ἤχου</span>
<span color=red> </span>
<span color=red>Ἦχον  πλ. δ'</span>
Ἀλληλούϊα γ'

<span color=red>Στίχ.   Μακάριοι οὓς ἐξελέξω, καὶ προσελάβου, Κύριε.</span>

Ἀλληλούϊα γ'

<span color=red>Στίχ.  Καὶ  τὸ μνημόσυνον αὐτῶν εἰς γενεὰν καὶ γενεάν.</span>

Ἀλληλούϊα γ'

<span color=red>Τὰ  Ἀπόστιχα </span>
<span color=red>Τὰ δ'   Μαρτυρικὰ τὰ τοῦ Ἤχου,  καὶ  τὰ β'   Νεκρώσιμα,   Ἰωάννου τοῦ Δαμασκηνοῦ</span>
<span color=red>Δόξα... Ἦχος πλ. β'</span>
Ἀρχή μοι καὶ  ὑπόστασις, τὸ πλαστουργόν σου γέγονε πρόσταγμα· βουληθεὶς γὰρ ἐξ ἀοράτου τε καὶ  ὁρατῆς με ζῷον συμπῆξαι φύσεως, γῆθέν μου τὸ σῶμα διέπλασας, δέδωκας δέ μοι  ψυχήν, τῇ θείᾳ σου καὶ ζωοποιῷ ἐμπνεύσει· διὸ Σωτὴρ τοὺς δούλους σου, ἐν χώρᾳ  ζώντων, ἐν σκηναῖς Δικαίων ἀνάπαυσον.
<span color=red>Καὶ  νῦν... Θεοτοκίον</span>
Πρεσβείαις τῆς  Τεκούσης σε, Χριστὲ καὶ τῶν Μαρτύρων σου, Ἀποστόλων, Προφητῶν, Ἱεραρχῶν, Ὁσίων,  καὶ Δικαίων, καὶ πάντων τῶν Ἁγίων, τοὺς κοιμηθέντας δούλους σου ἀνάπαυσον.

<span color=red>Ἀπολυτίκιον</span>
<span color=red>Ἦχος  πλ. δ'</span>
Ὁ βάθει σοφίας  φιλανθρώπως πάντα οἰκονομῶν, καὶ τὸ συμφέρον πᾶσιν ἀπονέμων μόνε Δημιουργέ,  ἀνάπαυσον Κύριε τὰς ψυχὰς τῶν δούλων σου· ἐν σοὶ γὰρ τὴν ἐλπίδα ἀνέθεντο, τῷ  ποιητῇ καὶ πλάστῃ καὶ Θεῷ ἡμῶν.
<span color=red>Δόξα...</span>
Ἐν σοὶ γὰρ τὴν  ἐλπίδα ἀνέθεντο, τῷ ποιητῇ καὶ πλάστῃ καὶ Θεῷ ἡμῶν.
<span color=red>Καὶ  νῦν... Θεοτοκίον</span>
Σὲ καὶ τεῖχος,  καὶ λιμένα ἔχομεν, καὶ πρέσβιν εὐπρόσδεκτον, πρὸς ὃν ἔτεκες Θεόν, Θεοτόκε  ἀνύμφευτε, τῶν πιστῶν ἡ σωτηρία.

<span color=red>Τῼ  ΣΑΒΒΑΤῼ ΠΡΩΪ</span>
<span color=red>ΕΙΣ  ΤΟΝ ΟΡΘΡΟΝ</span>

<span color=red>Ἤχον  πλ. δ'</span>
Ἀλληλούϊα γ'

<span color=red>Στίχ.   Μακάριοι οὓς ἐξελέξω, καὶ προσελάβου, Κύριε.</span>

Ἀλληλούϊα γ'

<span color=red>Στίχ.  Αἱ  ψυχαὶ αὐτῶν ἐν ἀγαθοῖς αὐλισθήσονται.</span>

Ἀλληλούϊα γ'
<span color=red>Ἀπολυτίκιον</span>
<span color=red>Ἦχος  πλ. δ'</span>
Ὁ βάθει σοφίας  φιλανθρώπως πάντα οἰκονομῶν, καὶ τὸ συμφέρον πᾶσιν ἀπονέμων μόνε Δημιουργέ,  ἀνάπαυσον Κύριε τὰς ψυχὰς τῶν δούλων σου· ἐν σοὶ γὰρ τὴν ἐλπίδα ἀνέθεντο, τῷ  ποιητῇ καὶ πλάστῃ καὶ Θεῷ ἡμῶν.
<span color=red>Δόξα...</span>
Ἐν σοὶ γὰρ τὴν  ἐλπίδα ἀνέθεντο, τῷ ποιητῇ καὶ πλάστῃ καὶ Θεῷ ἡμῶν.
<span color=red>Καὶ  νῦν... Θεοτοκίον</span>
Σὲ καὶ τεῖχος,  καὶ λιμένα ἔχομεν, καὶ πρέσβιν εὐπρόσδεκτον, πρὸς ὃν ἔτεκες Θεόν, Θεοτόκε  ἀνύμφευτε, τῶν πιστῶν ἡ σωτηρία.

<span color=red>Κάθισμα</span>
<span color=red>Ἦχος  πλ. α'</span>
Ἀνάπαυσον Σωτὴρ  ἡμῶν, μετὰ Δικαίων τοὺς δούλους σου, καὶ τούτους κατασκήνωσον ἐν ταῖς αὐλαῖς  σου, καθὼς γέγραπται, παρορῶν ὡς ἀγαθός, τὰ πλημμελήματα αὐτῶν, τὰ ἑκούσια, καὶ  τὰ ἀκούσια, καὶ πάντα τὰ ἐν ἀγνοίᾳ καὶ γνώσει φιλάνθρωπε.
<span color=red>Θεοτοκίον</span>
Ὁ ἐκ Παρθένου  ἀνατείλας τῷ κόσμῳ, Χριστὲ ὁ Θεός, υἱοὺς φωτὸς δι' αὐτῆς ἀναδείξας, ἐλέησον  ἡμᾶς.

<span color=red>Τοῦ  ἀναξίου Θεοδώρου</span>
<span color=red>ᾨδὴ  α' Ἦχος πλ. δ'</span>
<span color=red>Ὁ  Εἱρμὸς</span>
«ᾎσμα  ἀναπέμψωμεν λαοί, τῷ θαυμαστῷ Θεῷ τῷ ἡμῶν, ἀπαλλάξαντι τὸν Ἰσραὴλ ἐκ δουλείας,  ᾠδὴν ἐπινίκιον ᾄδοντες καὶ βοῶντες· ᾌσωμέν σοι, τῷ μόνῳ Δεσπότῃ».

Πάντες  δυσωπήσωμεν Χριστόν, τελοῦντες  μνήμην σήμερον, τῶν ἀπ' αἰῶνος  νεκρῶν, ἵνα τοῦ  αἰωνίου πυρὸς αὐτοὺς ῥύσηται, πίστει  κεκοιμημένους, καὶ  ἐλπίδι ζωῆς αἰωνίου.

Βάθει τῶν  κριμάτων σου Χριστέ, πανσόφως  σὺ προώρισας, ἑκάστου  τέλος ζωῆς, τὸν ὅρον  καὶ τὸν τρόπον· διὸ οὓς ἐκάλυψε τάφος, ἐν πάσῃ  χώρᾳ, ἐν τῇ  κρίσει, σῶσον  Πανοικτίρμον.

Ὅρους τῆς ζωῆς  ἡμῶν ὁ δούς, διὸ τοὺς  ἀφυπνώσαντας ἐκ τῆς τοῦ βίου νυκτός, ἡμέρας  ἀνεσπέρου, υἱοὺς  δεῖξον, Κύριε, Ἱερεῖς  ὀρθοδόξους, Βασιλεῖς  τε, καὶ πάντα  λαόν σου.

Οὕς περ  κατεκάλυψεν ὑγρά, καὶ  πόλεμος ἐθέρισε, σεισμὸς  δὲ οὓς συνέσχε, καὶ  ἔκτειναν φονῶντες, καὶ πῦρ  οὓς ἐτέφρωσε, τῶν  πιστῶν Ἐλεῆμον, ἐν μερίδι, τάξον τῶν  Δικαίων.

Πάντα παρορῶν τὰ  τῆς σαρκός, ὀφλήματα  Σωτὴρ ἡμῶν ἐν πάσῃ ἡλικίᾳ, παντὸς  γένους ἀνθρώπων, πρὸ τοῦ  κριτηρίου σου, στῆσον  ἀκατακρίτους, σοὶ τῷ  Κτίστῃ,  ἀπολογουμένους.
<span color=red>Δόξα...</span>
Τρία μιᾶς φύσεως  ὑμνῶ, πρόσωπα αὐθυπόστατα, ἀγέννητον Πατέρα, Υἱὸν τὸν γεννηθέντα, καὶ Πνεῦμα τὸ  ἅγιον, ἄναρχον βασιλείαν, ἐξουσίαν, Θεότητα μίαν.
<span color=red>Καὶ  νῦν... Θεοτοκίον</span>
Ὄντως σὺ ἐφάνης  οὐρανός, ἐπὶ τῆς γῆς μειζότερος, τοῦ ἀνωτάτου πόλου, ἀνύμφευτε, τῷ Παρθένε· ἐκ  σοῦ γὰρ ἀνέτειλεν, Ἥλιος ἐν κόσμῳ, ὁ δεσπόζων, τῆς δικαιοσύνης.
<span color=red>Καταβασία</span>
«ᾎσμα  ἀναπέμψωμεν λαοί, τῷ θαυμαστῷ Θεῷ τῷ ἡμῶν, ἀπαλλάξαντι τὸν Ἰσραὴλ ἐκ δουλείας,  ᾠδὴν ἐπινίκιον ᾄδοντες καὶ βοῶντες· ᾌσωμέν σοι, τῷ μόνῳ Δεσπότῃ».

<span color=red>ᾨδὴ  β' Ὁ Εἱρμὸς</span>
«Ἴδετε, ἴδετε,  ὅτι ἐγώ εἰμι ὁ Θεὸς ὑμῶν, ὁ πρὸ τῶν αἰώνων γεννηθεὶς ἐκ τοῦ Πατρός, καὶ ἐκ τῆς  Παρθένου ἐπ' ἐσχάτων, πλὴν ἀνδρὸς κυηθείς, καὶ λύσας τὴν ἁμαρτίαν, τοῦ  προπάτορος Ἀδάμ, ὡς φιλάνθρωπος». (Δίς)

Ἴδετε, ἴδετε, ὅτι ἐγώ  εἰμι ὁ Θεὸς ὑμῶν, ὁ δικαίᾳ  κρίσει, πήξας  ὅρους τῆς ζωῆς, ὁ εἰς  ἀφθαρσίαν, ἐκ φθορᾶς  προσλαβόμενος, πάντας  τοὺς κοιμηθέντας, ἐπ' ἐλπίδι  αἰωνίου ἀναστάσεως.

Ὁ ἐκ τῶν  τεσσάρων, περάτων  Κύριε,  προσλαβόμενος, τοὺς  πιστῶς θανέντας, ἐν  θαλάσσῃ, ἢ ἐν γῇ, ἢ ἐν  ποταμοῖς, πηγαῖς, ἢ λίμναις, ἢ φρέασι, βορά, θηρσὶ  γενομένους, πετεινοῖς  καὶ ἑρπετοῖς, πάντας  ἀνάπαυσον.

Σοῦ ἐν τῇ παλάμῃ, τὰ πάντα  Κύριε προδιέκρινας, τοὺς  διαλυθέντας, εἰς  στοιχείων τετρακτύν, ἐν τῇ  παρουσίᾳ σου, συμπήξας  ἀνάστησον, πάντα τὰ  ἐν ἀγνοίᾳ καὶ γνώσει, συγχωρῶν  αὐτοῖς ὀφλήματα.

Ὢ τῆς φοβερᾶς  σου, δευτέρας  Κύριε ἐπελεύσεως! ὅτι ὡς ἐν  εἴδει ἀστραπῆς, ἐπὶ τῆς  γῆς ἥκων ἀναστήσεις, πᾶν τὸ  πλάσμα σου κρίνεσθαι, τοὺς  πίστει σοι, τότε  βιώσαντας,  ὑπαντῶντάς σοι, συνεῖναι  καταξίωσον.
<span color=red>Δόξα...</span>
Ὑπερτελεστάτη  μονάς, ὑπέρθεε, Τρισυπόστατε, ἀγέννητε Πάτερ, καὶ Υἱὲ μονογενές, δι' Υἱοῦ δὲ  φανέν, Πνεῦμα ἐκ Πατρὸς ἐκπορευθέν, οὐσία μία καὶ φύσις, κυριότης βασιλεία,  σῶσον πάντας ἡμᾶς.
<span color=red>Καὶ  νῦν... Θεοτοκίον</span>
Ἄρρητον τὸ  θαῦμα, τῆς σῆς κυήσεως Μητροπάρθενε· πῶς γὰρ καὶ λοχεύεις, καὶ ἁγνεύεις ἐν  ταὐτῷ; πῶς παιδοτοκεῖς, καὶ ἀγνοεῖς πεῖραν ὅλως ἀνδρός; ὡς οἶδεν ὁ ὑπὲρ φύσιν ἐκ  σοῦ καινοπρεπῶς, Λόγος Θεοῦ γεννηθείς.
<span color=red>Καταβασία</span>
«Ἴδετε, ἴδετε,  ὅτι ἐγώ εἰμι ὁ Θεὸς ὑμῶν, ὁ πρὸ τῶν αἰώνων γεννηθεὶς ἐκ τοῦ Πατρός, καὶ ἐκ τῆς  Παρθένου ἐπ' ἐσχάτων, πλὴν ἀνδρὸς κυηθείς, καὶ λύσας τὴν ἁμαρτίαν, τοῦ  προπάτορος Ἀδάμ, ὡς φιλάνθρωπος».

<span color=red>ᾨδὴ  γ' Ὁ Εἱρμὸς</span>
«Ὁ στερεώσας ἐν  τῇ χειρί σου, Λόγε Θεοῦ τοὺς οὐρανοὺς ἐν τῷ φωτισμῷ, τῆς σῆς ἀληθοῦς ἐπιγνώσεως,  στερέωσον καὶ ἡμῶν, τῶν ἐπὶ σοὶ πεποιθότων τὰς καρδίας».

Τοὺς διανύσαντας  τὸν τοῦ βίου, δρόμον ἐν  δόξῃ εὐσεβεῖ, τῆς  δικαιοσύνης ἀναδύσασθαι στέφανον, ἀξίωσον ὁ  Θεός, τῶν  αἰωνίων ἀγαθῶν ἀπολαῦσαι.

Τοὺς αἰφνιδίως  ἀναρπασθέντας,  καταφλεχθέντας ἀστραπαῖς, καὶ  ἐναποψύξαντας ἐκ κρύους, καὶ πάσης  πληγῆς, ἀνάπαυσον  ὁ Θεός, ὅτε τὰ  πάντα ἐν πυρὶ δοκιμάσῃς.

Τὴν ἀειτάραχον  τοὺς τοῦ βίου, θάλασσαν  πλεύσαντας Χριστέ, ἐν τῷ τῆς  ἀφθάρτου σου, ζωῆς  καταξίωσον, λιμένι  καταδραμεῖν, τοὺς  ὀρθοδόξῳ ζωῇ κυβερνηθέντας.

Οὓς πᾶσα φύσις  τῶν ἐναλίων, καὶ  πετεινῶν τοῦ οὐρανοῦ, ἔλαβε  κατάβρωμα Χριστέ, τοῖς σοῖς  κρίμασιν, ἀνάστησον  ὁ Θεός, ἐν τῇ  ἐσχάτῃ ἡμέρᾳ μετὰ δόξης.
<span color=red>Δόξα...</span>
Νοητικῶς τὴν  θείαν Μονάδα, ὡς τρία Πρόσωπα ἁπλῶς, ἅμα τῷ τεμεῖν ἐπισυνάπτω τὰ ἄτομα· ὡς τάχος  γὰρ ἀστραπῆς τρισσολαμποῦσα, ὁρᾶται εἰς Ἑνάδα.
<span color=red>Καὶ  νῦν... Θεοτοκίον</span>
Ἀκατανόητόν σου  τὸ θαῦμα· πλὴν γὰρ ἀνδρὸς κυοφορεῖς, καὶ τὴν παρθενίαν σου Ἁγνὴ φρουρεῖς  τίκτουσα· διὸ Ἀγγέλων πληθύς, καὶ βροτῶν γένος, ὑμνεῖ σε εἰς αἰῶνας.
<span color=red>Καταβασία</span>
«Ὁ στερεώσας ἐν  τῇ χειρί σου, Λόγε Θεοῦ τους οὐρανοὺς ἐν τῷ φωτισμῷ, τῆς σῆς ἀληθοῦς ἐπιγνώσεως,  στερέωσον καὶ ἡμῶν, τῶν ἐπὶ σοὶ πεποιθότων τὰς καρδίας».

<span color=red>Κάθισμα Ἦχος πλ. α'</span>
<span color=red>Τὸν  συνάναρχον Λόγον</span>
Ὁ δι' ἡμᾶς  ὑπομείνας Σταυρὸν καὶ θάνατον, καὶ νεκρώσας τὸν ᾍδην, καὶ συνεγείρας νεκρούς,  τοὺς μεταστάντας ἐξ ἡμῶν, Σῶτερ ἀνάπαυσον, ὡς φιλάνθρωπος Θεός, καὶ τῇ φρικτῇ  καὶ φοβερᾷ, ἐλεύσει σου Ζωοδότα, ὡς ἔχων πλῆθος ἐλέους, τῆς βασιλείας σου  ἀξίωσον. (Δίς)
<span color=red>Θεοτοκίον</span>
Τὴν ταχεῖάν σου  σκέπην, καὶ τὴν βοήθειαν, καὶ τὸ ἔλεος δεῖξον, ἐπὶ τοὺς δούλους σου, καὶ τὰ  κύματα ἁγνὴ καταπράϋνον, τῶν ματαίων λογισμῶν, καὶ τὴν πεσοῦσάν μου ψυχήν,  ἀνάστησον Θεοτόκε· οἶδα γὰρ, οἶδα Παρθένε, ὅτι ἰσχύεις ὅσα καὶ βούλεσαι.

<span color=red>ᾨδὴ  δ' Ὁ Εἱρμὸς</span>
«Ἐξ ὄρους  κατασκίου, Λόγε ὁ Προφήτης, τῆς μόνης Θεοτόκου, μέλλοντος σαρκοῦσθαι, θεοπτικῶς  κατενόει, καὶ τῷ φόβω, ἐδοξολόγει σου τὴν δύναμιν».  (Δίς)

Πατέρων  προπατόρων, πάππων  καὶ προπάππων, ἐκ τῶν ἀπ' ἀρχῆς, καὶ μέχρι  τῶν ἐσχάτων, ἐν  εὐνομίᾳ θανέντων, καὶ  εὐπιστίᾳ, πάντων  μνημόνευσον Σωτὴρ ἡμῶν.

Ἐν ὄρει, ἐν ὁδῷ, ἐν τάφοις, ἐν  ἐρήμοις, τὸν βίον  καταλῦσαι, φθάσαντας  ἐν πίστει,  μοναδικούς τε, μιγάδας, νέους, πρεσβύτας, μετὰ  ἁγίων Χριστὲ σκήνωσον.

Ἐκ λύπης καὶ  χαρᾶς, ἐλθούσης  παρ' ἐλπίδα, τοὺς  πίστει παρευθύς,  ἀλλάξαντας τὸν βίον, εὐημερίᾳ  παθόντας, ἢ  δυσπραγίᾳ, πάντας  ἀνάπαυσον Σωτὴρ ἡμῶν.

Οὓς ἀνεῖλε ψύξ, καὶ ἵππος  συναρπάσας, χάλαζα, χιών, καὶ  ὄμβρος πλεονάσας, οὓς δὲ  ἀπέπνιξε πλίνθος, ἢ χοῦς  συνέσχε, Χριστὲ  Σωτὴρ ἡμῶν ἀνάπαυσον.
<span color=red>Δόξα...</span>
Ξένον ὅτι Ἓν καὶ  Τρία ἡ Θεότης, ὅλη καθ' ἑνός, προσώπου ἀμερίστως· Πατὴρ γὰρ Υἱός, καὶ ἅγιον  Πνεῦμά ἐστι, τὰ προσκυνούμενα, ὡς εἷς δὲ Θεός.
<span color=red>Καὶ  νῦν... Θεοτοκίον</span>
Ἴθυνον ἡμᾶς,  εὐχαῖς σου κυβερνῶσα, κλυδωνιζομένους, σάλῳ ἁμαρτίας, εἰς σωτηρίους λιμένας  Κυριοτόκε, ἐκλυτρουμένη ἐκ παντοίων δεινῶν.
<span color=red>Καταβασία</span>
«Ἐξ ὄρους  κατασκίου, Λόγε ὁ Προφήτης, τῆς μόνης Θεοτόκου, μέλλοντος σαρκοῦσθαι, θεοπτικῶς  κατενόει, καὶ τῷ φόβῳ, ἐδοξολόγει σου τὴν δύναμιν».

<span color=red>ᾨδὴ  ε' Ὁ Εἱρμὸς</span>
«Ὀρθρίζει τὸ  πνεῦμά μου, πρὸς σὲ ὁ Θεός, διότι φῶς τὰ προστάγματα, τῆς παρουσίας σου· ἐν  αὐτοῖς οὖν καταύγασον, τὸν νοῦν ἡμῶν Δέσποτα, καὶ ὁδήγησον, ἐν τρίβῳ ζωῆς». (Δίς)

Ἑκάστου  μνημόσυνα, τῶν  θανόντων εὐσεβῶς, ἐκ τοῦ  αἰῶνος Κύριε,  ποιούμενοι σήμερον, ἐκτενῶς  σοι βοῶμεν. Πάντας  ἀνάπαυσον, μετὰ τῶν ἁγίων σου.

Ἐκ πάσης οὓς  ἔλαβες, γενεᾶς  καὶ γενεᾶς, ἐν  βασιλεῦσιν, ἐν  ἄρχουσιν, ἢ ἐν  μονάζουσιν, ὀρθοδόξως  Οἰκτίρμον, τῆς  αἰωνίου λύτρωσαι κολάσεως.

Ἁπάντων ὧν  ἔπλασας, τὰ  συμφέροντα εἰδώς, οὓς  παρεχώρησας Κύριε, ἀθρόοις  συμπτώμασι, παρ' ἐλπίδα  τεθνάναι, ῥῦσαι  κολάσεως πάσης ὁ Θεὸς ἡμῶν.

Πυρὸς ἀεὶ  φλέγοντος, καὶ ἐκ  σκότους ἀφεγγοῦς, βρυγμοῦ  ὀδόντων, καὶ  σκώληκος, ἀλήκτως  κολάζοντος, καὶ πάσης  τιμωρίας, ῥῦσαι  Σωτὴρ ἡμῶν, πάντας  τοὺς θανέντας πιστῶς.
<span color=red>Δόξα...</span>
Ὁμόθρονε,  ἄναρχε, τρισυπόστατε μονάς, ἡ διαιρέσει τὴν ἕνωσιν, καὶ ἔμπαλιν ἔχουσα, τοῖς προσώποις τὴν φύσιν, εἰς ἓν ἡμᾶς σύναψον, θέλημα τῶν σῶν ἐντολῶν.
<span color=red>Καὶ  νῦν... Θεοτοκίον</span>
Ὑπὲρ τὰ  πυρίμορφα, Σεραφὶμ ὤφθης, Ἁγνὴ τιμιωτέρα κυήσασα, τὸν τούτοις ἀπρόσιτον, Ἰησοῦν  τὸν Σωτῆρα, σαρκώσει θεώσαντα, τῶν γηγενῶν τὸ φύραμα.
<span color=red>Καταβασία</span>
«Ὀρθρίζει τὸ  πνεῦμά μου, πρὸς σὲ ὁ Θεός, διότι φῶς τὰ προστάγματα, τῆς παρουσίας σου· ἐν  αὐτοῖς οὖν καταύγασον, τὸν νοῦν ἡμῶν Δέσποτα, καὶ ὁδήγησον, ἐν τρίβῳ ζωῆς».

<span color=red>ᾨδὴ  ς' Ὁ Εἱρμὸς</span>
«Συνεχόμενον  δέξαι με φιλάνθρωπε, ἐκ πταισμάτων πολλῶν, προσπίπτοντα τοῖς οἰκτιρμοῖς σου, ὡς  τὸν Προφήτην Κύριε, καὶ σῶσόν με».

Τοῦ θανάτου ὁ  λύσας, τὰς  ὀδύνας παθῶν, ἀρχηγὲ  τῆς ζωῆς, ὁ Θεὸς  ἡμῶν, τοὺς ἐξ  αἰῶνος κεκοιμημένους, δούλους  σου ἀνάπαυσον.

Τοῖς ἀρρήτοις  κρίμασιν, οὓς  ἔκτειναν,  φαρμακοποσίαι, δηλητήρια, ὀστώδεις  πνίξεις, μετὰ  Ἁγίων, Κύριε  ἀνάπαυσον.

Ὅταν κρίνῃς τὰ  σύμπαντα, ἑστῶτα  γυμνά,  τετραχηλισμένα πρὸ προσώπου σου, τότε  Οἰκτίρμον, φεῖσαι  τῶν λατρευσάντων σοι πιστῶς ὁ Θεός.

Τῇ ἐσχάτη οὖν  σάλπιγγι,  σαλπίζοντος, τοῦ σοῦ  Ἀρχαγγέλου, εἰς  ἀνάστασιν ζωῆς ἁπάντων, τότε  Χριστὲ τοὺς δούλους σου ἀνάπαυσον.

Ἐξ αἰῶνος οὓς  ἔλαβες, πιστοὺς ὁ  Θεός, γένος  ἄπαν, βροτῶν  καταξίωσον, εἰς τοὺς  αἰῶνας, μετὰ τῶν  θεραπόντων σου δοξάζειν σε.
<span color=red>Δόξα...</span>
Θεαρχία  τρισάγιε, ὁμόθρονε, ὁ Πατὴρ ὁ Υἱός, σὺν τῷ πνεύματι, σὺ εἶ Θεός μου, ὁ  παντοκρατορίᾳ σου συνέχων τὸ πᾶν.
<span color=red>Καὶ  νῦν... Θεοτοκίον</span>
Ἐκ τῆς ῥίζης  ἀνέτειλε, σοῦ ἄνθος ζωῆς Ἰεσσαὶ προπάτορ, ἀνασκίρτησον, ὁ σῴζων κόσμον ἐκ τῆς  ἁγνῆς Νεάνιδος, Χριστὸς ὁ Θεός.
<span color=red>Καταβασία</span>
«Συνεχόμενον  δέξαι με φιλάνθρωπε, ἐκ πταισμάτων πολλῶν, προσπίπτοντα τοῖς οἰκτιρμοῖς σου, ὡς  τὸν Προφήτην Κύριε, καὶ σῶσόν με».

<span color=red>Κοντάκιον</span>
<span color=red>Ἦχος  πλ. δ'</span>
Μετὰ τῶν Ἁγίων  ἀνάπαυσον Χριστέ, τὰς ψυχὰς τῶν δούλων σου, ἔνθα οὐκ ἔστι πόνος, οὐ λύπη, οὐ  στεναγμός, ἀλλὰ ζωὴ ἀτελεύτητος.

<span color=red>Ὁ  Οἶκος</span>
Αὐτὸς μόνος  ὑπάρχεις ἀθάνατος, ὁ ποιήσας καὶ πλάσας τὸν ἄνθρωπον· οἱ βροτοὶ οὖν ἐκ γῆς  διεπλάσθημεν, καὶ εἰς γῆν τὴν αὐτὴν πορευσόμεθα, καθὼς ἐκέλευσας ὁ πλάσας με,  καὶ εἰπών μοι· Ὅτι γῆ εἶ, καὶ εἰς γῆν ἀπελεύσῃ, ὅπου πάντες βροτοὶ πορευσόμεθα,  ἐπιτάφιον θρῆνον ποιοῦντες ᾠδὴν τό, Ἀλληλούϊα.

<span color=red>Συναξάριον</span>
Τῇ αὐτῇ ἡμέρᾳ,  μνείαν πάντων τῶν ἀπ' αἰῶνος κοιμηθέντων εὐσεβῶς, ἐπ' ἐλπίδι ἀναστάσεως ζωῆς  αἰωνίου, οἱ θειότατοι Πατέρες ἐθέσπισαν.
<span color=red>Στίχοι</span>
Ἀμνημόνησον πταισμάτων νεκροῖς, Λόγε,
Τὰ χρηστὰ  νεκρὰ σπλάγχνα σου μὴ δεικνύων.

Τὰς τῶν  προαναπαυσαμένων ψυχὰς κατάταξον, Δέσποτα  Χριστέ, ἐν ταῖς  τῶν Δικαίων σου σκηναῖς, καὶ  ἐλέησον ἡμᾶς, ὡς μόνος  ἀθάνατος, Ἀμήν.

<span color=red>ᾨδὴ  ζ' Ὁ Εἱρμὸς</span>
«Ὁ ἐν ἀρχῇ, τὴν  γῆν θεμελιώσας, καὶ οὐρανοὺς τῷ λόγῳ, στερεώσας, εὐλογητὸς εἶ εἰς τοὺς αἰῶνας  Κύριε, ὁ Θεὸς τῶν Πατέρων ἡμῶν».

Τῶν εὐσεβῶς, ἐξ αἰῶνος  θανέντων, μνημόσυνα  ἐκτελοῦντες βοῶμεν· Εὐλογητὸς εἶ εἰς τοὺς αἰῶνας Κύριε, ὁ Θεὸς  τῶν Πατέρων ἡμῶν.

Τῶν εὐσεβῶς, ἐξαπίνης  θανέντων, καὶ  ἐκβολῆς παντοδαπῆς ῥιφείσης, σιδήρου, ξύλου, παντοίου  λίθου, ἀνάπαυσον  ὁ Θεός,  κεκοιμημένους πιστούς.

Ἐν τῇ φρικτῇ, ἐλεύσει  σου Οἰκτίρμον, ἐκ δεξιῶν  τῶν προβάτων σου στῆσον, τοὺς  ὀρθοδόξως σοι ἐν βίῳ λειτουργήσαντας Χριστέ, καὶ  μεταστάντας πρὸς σέ.

Ἐν τῷ χορῷ, Χριστὲ  τῶν ἐκλεκτῶν σου, κατάταξον  τοὺς σοὺς δούλους βοᾷν σοι· Εὐλογητὸς εἶ εἰς τοὺς αἰῶνας Κύριε, ὁ Θεὸς  τῶν Πατέρων ἡμῶν.

Ὁ ἀπὸ γῆς, τὸν χοῦν  δημιουργήσας, τὸ τῆς  σαρκός, καὶ  Πνεύματι ζωώσας, Σωτὴρ  οἰκτίρμων, οὓς  προσελάβου ἀνάπαυσον ὁ Θεός, ἐν τῇ  ἀγήρῳ ζωῇ.
<span color=red>Δόξα...</span>
Οἷα τρισίν,  ἡλίοις ἡ Θεότης, μιᾷ φωτὸς συγκράσει ἀνυμνείσθω, Πατὴρ Υἱός τε, καὶ θεῖον  Πνεῦμα, ἐν τῇ φύσει, ἀλλὰ τρία ὑποστάσεσι.
<span color=red>Καὶ  νῦν... Θεοτοκίον</span>
Δαυϊτικόν,  μελῳδοῦμέν σοι ᾆσμα, ὄρος Θεοῦ, σὲ καλοῦντες Παρθένε, ἐν ᾧ οἰκήσας σαρκὶ ὁ  Λόγος, ἐθεούργησεν ἡμᾶς, πνευματικῶς ἐν αὐτῷ.
<span color=red>Καταβασία ΤΟ  ΑΚΟΥΤΕ</span>
«Ὁ ἐν ἀρχῇ, τὴν  γῆν θεμελιώσας, καὶ οὐρανοὺς τῷ λόγῳ, στερεώσας, εὐλογητὸς εἶ εἰς τοὺς αἰῶνας  Κύριε, ὁ Θεὸς τῶν Πατέρων ἡμῶν».

<span color=red>ᾨδὴ  η' Ὁ Εἱρμὸς</span>
«Τὸν ἐν ὄρει,  ἁγίῳ δοξασθέντα, καὶ ἐν βάτῳ, πυρὶ τὸ τῆς Ἀειπαρθένου, τῷ Μωϋσῇ μυστήριον  γνωρίσαντα, Κύριον ὑμνεῖτε, καὶ ὑπερυψοῦτε εἰς πάντας τοὺς αἰῶνας». (Δίς)

Ὁ ἐκτρίψας, πρῴην  σκιὰν θανάτου, ἀνατείλας, ὡς Ἥλιος  ἐκ τάφου, υἱοὺς τῆς  ἀναστάσεώς σου ποίησον, Κύριε τῆς  δόξης, πάντας  τοὺς θανέντας, ἐν πίστει  εἰς αἰῶνας.

Τῶν ἀδήλων, καὶ  κρυφίων ὁ γνώστης, ὅταν  μέλλῃς,  ἐκκαλύπτειν τοῦ σκότους, τὰ ἔργα, καὶ  βουλὰς τῶν καρδιῶν ἡμῶν, τότε μὴ  συνάρῃς, λόγον  μετὰ πάντων, τῶν  πίστει κοιμηθέντων.

Ὅταν μέλλῃς, καθίσαι  ἐπὶ θρόνου, καὶ  κελεύσῃς, εἰς  κρίσιν παραστῆναι, τοὺς ἐξ  ἐσχάτων γῆς διὰ τῆς σάλπιγγος,  συναθροιζομένους, τότε  φεῖσαι πάντων, Χριστὲ ὡς  ἐλεήμων.

Τοὺς θανέντας, ἄφνω ἐκ  συμπτωμάτων, ἐκ βοῆς  τε σφοδρᾶς καὶ τάχους δρόμου,  ῥαπίσματος, πυγμῆς τε  καὶ λακτίσεως, Κύριε τῆς  δόξης, πίστει  κοιμηθέντας, ἄνες εἰς  τοὺς αἰῶνας.

Εὐλογοῦμεν  Πατέρα, Υἱόν, καὶ Ἅγιον  Πνεῦμα.

Ὡς Μονάδα, τῇ οὐσίᾳ  ὑμνῶ σε, ὡς Τριάδα, τοῖς προσώποις  σε, σέβω, Πάτερ Υἱὲ  καὶ Πνεῦμα τὸ πανάγιον, ἄναρχον  τὸ κράτος, τῆς σῆς  βασιλείας, δοξάζω  εἰς αἰῶνας.
<span color=red>Καὶ  νῦν... Θεοτοκίον</span>
Ῥείθρου ζῶντος,  πηγὴ ἐσφραγισμένη, ἀνεδείχθης, Θεοτόκε Παρθένε· ἀνάνδρως, γὰρ τὸν Κύριον  γεννήσασα, τῆς ἀθανασίας, τοὺς πιστοὺς ποτίζεις, τὸ νᾶμα εἰς αἰῶνας.

Αἰνοῦμεν,  εὐλογοῦμεν καὶ προσκυνοῦμεν.
<span color=red>Καταβασία</span>
«Τὸν ἐν ὄρει,  ἁγίῳ δοξασθέντα, καὶ ἐν βάτῳ, πυρὶ τὸ τῆς Ἀειπαρθένου, τῷ Μωϋσῇ μυστήριον  γνωρίσαντα, Κύριον ὑμνεῖτε, καὶ ὑπερυψοῦτε εἰς πάντας τοὺς αἰῶνας».

<span color=red>ᾨδὴ  θ' Ὁ Εἱρμὸς</span>
«Τὸν  προδηλωθέντα ἐν ὄρει τῷ Νομοθέτῃ, ἐν πυρὶ καὶ βάτῳ, τόκον τὸν τῆς Ἀειπαρθένου,  εἰς ἡμῶν τῶν πιστῶν σωτηρίαν, ὕμνοις ἀσιγήτοις μεγαλύνομεν».

Ἔνθα  εὐφραινομένων ἐστὶν ἡ κατοικία, τῶν Ἁγίων  σου Κύριε, πάντας  τοὺς ἀπ' αἰῶνος,  κεκοιμημένους ἐν πίστει τε καὶ ἐλπίδι,  ἀγαλλιασθῆναι καταξίωσον.

Τοὺς θεομηνίᾳ, θανατικῶν  ἐκτριβέντας, κεραυνῶν  παντοίων, ἐξ  οὐρανοῦ ἐνεχθέντων, γῆς  σχισθείσης,  ἐπικλυσάσης θαλάσσης πάντας τοὺς πιστούς, Χριστὲ  ἀνάπαυσον.

Πᾶσαν ἡλικίαν, πρεσβύτας  καὶ νεανίσκους, νέους καὶ  ἐφήβους, παῖδας, καὶ τὰ  ἄωρα βρέφη, ἀρρενικὴν  φύσιν τε καὶ θηλείαν, ἀνάπαυσον  ὁ Θεός, οὓς  προσελάβου πιστούς.

Τοὺς ἐξ ἰοβόλων  δηγμάτων κεκοιμημένους,  καταπόσεως ὄφεων,  συμπατήσεως ἵππων καὶ ἐκ πνιγμοῦ, καὶ  ἀγχόνης τοῦ πέλας, πίστει  σοι λατρεύσαντας ἀνάπαυσον.

Ἕκαστον κατ' ὄνομα, τῶν ἐν  πίστει θανέντων, ἀπὸ τοῦ  αἰῶνος, καὶ  γενεῶν καὶ γενεᾶς,  ἀκατακρὶτως παρασταθῆναί σοι τότε, ἐν τῇ  παρουσία σου ἀξίωσον.
<span color=red>Δόξα...</span>
Ὁ εἷς ἐν Τριάδι  Θεός, δόξα σοι ἀπαύστως· εἰ γὰρ καὶ Θεὸς ἕκαστον, ἀλλ' εἷς τῇ φύσει πέλει, ὁ  Πατὴρ ὁ Υἱὸς καὶ τὸ Πνεῦμα, τοῖς τρισοφαέσιν ἰδιώμασι.
<span color=red>Καὶ  νῦν... Θεοτοκίον</span>
Ὑπὲρ νοῦν ὁ  τόκος σου· γεννᾷς γὰρ τὸν προόντα, καὶ γαλουχεῖς ἀφράστως, τὸν τροφοδότην τοῦ  κόσμου, ἀνακλίνεις τὸν τοῦ παντὸς συνοχέα, Χριστὸν μόνον λυτρωτήν ἡμῶν Πανάμωμε.
<span color=red>Καταβασία</span>
«Τὸν  προδηλωθέντα ἐν ὄρει τῷ Νομοθέτῃ, ἐν πυρὶ καὶ βάτῳ, τόκον τὸν τῆς Ἀειπαρθένου,  εἰς ἡμῶν τῶν πιστῶν σωτηρίαν, ὕμνοις ἀσιγήτοις μεγαλύνομεν».

<span color=red>Ἐξαποστειλάριον</span>
<span color=red>Ὁ  οὐρανὸν τοῖς ἄστροις</span>
Ὁ καὶ νεκρῶν καὶ  ζώντων, ἐξουσιάζων ὡς Θεός, ἀνάπαυσον τοὺς σοὺς δούλους, ἐν ταῖς σκηναῖς τῶν  ἐκλεκτῶν· εἰ γὰρ καὶ ἥμαρτον Σῶτερ, ἀλλ' οὐκ ἀπέστησαν ἐκ σοῦ.
<span color=red>Ἕτερον</span>
<span color=red>Γυναῖκες ἀκουτίσθητε</span>
Ἀνάπαυσον τοὺς  δούλους σου, ἐν χώρᾳ ζώντων Κύριε, ἔνθα ἀπέδρα ὀδύνη, λύπη ὁμοῦ καὶ στεναγμός,  ἵλαθι ὡς φιλάνθρωπος, ἅπερ ἐν βίῳ ἥμαρτον· μόνος γὰρ ἀναμάρτητος, ὑπάρχεις καὶ  ἐλεήμων, νεκρῶν καὶ ζώντων Δεσπότης.
<span color=red>Θεοτοκίον Ὅμοιον</span>
Μαρία  θεονύμφευτε, Χριστὸν ἀπαύστως πρέσβευε, ὑπερ ἡμῶν τῶν σῶν δούλων, σὺν θεηγόροις  Προφήταις, καὶ τῶν Μαρτύρων δήμοις τε, Ἱεραρχῶν Ὁσίων τε, καὶ πάντων τε τῶν  Δικαίων, συγκληρονόμους γενέσθαι, τῆς οὐρανῶν βασιλείας.

<span color=red>Εἰς  τοὺς Αἴνους</span>
<span color=red>Στιχηρὰ Προσόμοια </span>
<span color=red>Ἦχος  πλ.  δ'</span>
<span color=red>Ὁ ἐν  Ἐδὲμ Παράδεισος</span>
Δεῦτε πρὸ τέλους  πάντες Ἀδελφοί, τὸν χοῦν ἡμῶν βλέποντες, καὶ τῆς φύσεως ἡμῶν τὸ ἀσθενές, καὶ τὴν  εὐτέλειαν ἡμῶν, καὶ τὸ τέλος ὀψώμεθα, καὶ τὰ ὄργανα τοῦ σκεύους τῆς σαρκός, καὶ  ὅτι κόνις ὁ ἄνθρωπος, βρῶμα σκωλήκων καὶ φθορά· ὅτι ξηρὰ τὰ ὀστᾶ ἡμῶν, ὅλως μὴ  ἔχοντα πνοήν· τοὺς τάφους κατίδωμεν, ποῦ ἡ δόξα; ποῦ τὸ κάλλος τῆς μορφῆς; ποῦ ἡ  εὔλαλος γλῶσσα; ποῦ ἡ ὀφρύς; ἢ ποῦ ὁ ὀφθαλμός; πάντα κόνις καὶ σκιά· διὸ φεῖσαι  Σωτὴρ πάντων ἡμῶν.

Τί ἀπατᾶται  ἄνθρωπος αὐχῶν, τί μάτην  ταράττεται, ὁ πηλός, καὶ μετ' ὀλίγον ὁ  αὐτός; τί οὐ  λογίζεται ὁ χοῦς, ὅτι κόνις  τὸ φύραμα, καὶ  σαπρίας καὶ φθορᾶς ἀποβολή; Εἰ οὖν  πηλὸς ἐσμὲν ἄνθρωποι, τί  προστετήκαμεν τῇ γῆ; καὶ εἰ  Χριστοῦ ἐσμὲν σύμφυτοι, τί οὐ  προστρέχομεν αὐτῷ, καὶ ὅλην  ἀφέμενοι τὴν ἐπίκηρον καὶ ῥέουσαν ζωήν, τῇ ζωῇ τῇ  ἀφθάρτῳ,  ἀκολουθοῦντες; ἥτις  ἐστὶν ὁ Χριστός, ὁ  φωτισμὸς τῶν ψυχῶν ἡμῶν.

Ὁ τῇ χειρί σου  πλάσας τὸν Ἀδάμ, καὶ  στήσας μεθόριον, ἀφθαρσίας, καὶ  θνητότητος Σωτήρ, καὶ τῆς  ἐν χάριτι ζωῆς, τῆς  φθορᾶς ἀπαλλάξας τε, πρὸς τὴν  πρώτην μεταθέμενος ζωήν, αὐτὸς  τοὺς δούλους σου Δέσποτα, οὓς  προσελάβου ἐξ ἡμῶν, μετὰ  Δικαίων ἀνάπαυσον, καὶ ἐν  χορῷ τῶν ἐκλεκτῶν, καὶ  τούτων τὰ ὀνόματα,  μεταγράψας ἐν βίβλῳ τῆς ζωῆς, ἐν φωνῇ  Ἀρχαγγέλου,  ἐξαναστήσας σάλπιγγος ἠχοῖ,  καταξίωσον αὐτούς, τῆς  οὐρανίου βασιλείας σου.

Χριστὸς ἀνέστη  λύσας τῶν δεσμῶν, Ἀδὰμ τὸν  πρωτόπλαστον, καὶ τοῦ  ᾍδου καταλύσας τὴν ἰσχύν, θαρσεῖτε  πάντες οἱ νεκροί, ἐνεκρώθη  ὁ θάνατος, ἐσκυλεύθη  καὶ ὁ ᾍδης σὺν αὐτῷ, καὶ ὁ  Χριστὸς ἐβασίλευσεν, ὁ  σταυρωθεὶς καὶ ἀναστάς, αὐτὸς  ἡμῖν ἐχαρίσατο, τὴν  ἀφθαρσίαν τῆς σαρκός, αὐτὸς  ἀνιστᾷ ἡμᾶς, καὶ  δωρεῖται τήν ἀνάστασιν ἡμῖν, καὶ τῆς  δόξης ἐκείνης, μετ'  εὐφροσύνης πάντας ἀξιοῖ, τοὺς ἐν  πίστει ἀκλινεῖ,  πεπιστευκότας θερμῶς ἐπ' αὐτῷ.
<span color=red>Δόξα... Νεκρώσιμον Ἦχος β'</span>
Ὡς ἄνθος  μαραίνεται, καὶ ὡς ὄναρ παρέρχεται, καὶ διαλύεται πᾶς ἄνθρωπος, πάλιν δὲ ἠχούσης  τῆς σάλπιγγος, νεκροὶ ὡς ἐν συσσεισμῷ πάντες ἀναστήσονται, πρός τὴν σὴν  ὑπάντησιν Χριστὲ ὁ Θεός. Τότε Δέσποτα, οὓς μετέστησας ἐξ ἡμῶν, ἐν ταῖς τῶν Ἁγίων  σου κατάταξον σκηναῖς, τὰ πνεύματα Δέσποτα τῶν σῶν δούλων ἀεί.
<span color=red>Καὶ  νῦν... Θεοτοκίον</span>
Χαῖρε Μαρία  Θεοτόκε, ὁ ναὸς ὁ ἀκατάλυτος, μᾶλλον δὲ ὁ ἅγιος, καθὼς βοᾷ ὁ Προφήτης, Ἅγιος ὁ  ναός σου, θαυμαστὸς ἐν δικαιοσύνῃ.

<span color=red>Ἀπόστιχα </span>
<span color=red>Τὰ  κατὰ τὸν τυχόντα Ἦχον Στιχηρὰ Προσόμοια τοῦ Θεοφάνους  </span>
<span color=red>Δόξα... Νεκρώσιμον</span>
<span color=red>Τοῦ  Δαμασκηνοῦ Ἦχος πλ. β'</span>
Ἄλγος τῷ Ἀδὰμ  ἐχρημάτισεν, ἡ τοῦ ξύλου ἀπόγευσις, πάλαι ἐν Ἐδέμ, ὅτε ὄφις ἰὸν ἐξηρεύξατο· δι'  αὐτοῦ γὰρ εἰσῆλθεν ὁ θάνατος, παγγενῆ κατεσθίων τὸν ἄνθρωπον· ἀλλ' ἐλθὼν ὁ  Δεσπότης, καθεῖλε τὸν δράκοντα, καὶ ἀνάπαυσιν ἡμῖν ἐδωρήσατο. Πρὸς αὐτὸν οὖν  βοήσωμεν· Φεῖσαι Σωτήρ, καὶ οὓς προσελάβου, μετὰ τῶν ἐκλεκτῶν σου ἀνάπαυσον.
<span color=red>Καὶ  νῦν... Θεοτοκίον</span>
Σὺ εἶ ὁ Θεὸς  ἡμῶν, ὁ ἐν σοφίᾳ τὰ πάντα δημιουργῶν, καὶ πληρῶν, Προφήτας ἐξαπέστειλας Χριστέ,  προφητεῦσαί σου τὴν παρουσίαν, καὶ Ἀποστόλους, κηρῦξαί σου τὰ μεγαλεῖα· καὶ οἱ  μὲν προεφήτευσαν τὴν ἔλευσίν σου, οἱ δὲ τῷ Βαπτίσματι ἐφώτισαν τὰ ἔθνη, Μάρτυρες  δὲ παθόντες, ἔτυχον ὧν περ ἐπόθουν·καὶ πρεσβεύει σοι ὁ χορὸς τῶν ἀμφοτέρων, σὺν  τῇ Τεκούσῃ σε. Ἀνάπαυσον ὁ Θεός, ψυχὰς ἃς προσελάβου, καὶ ἡμᾶς καταξίωσον τῆς  βασιλείας σου, ὁ Σταυρὸν ὑπομείνας, δι' ἐμὲ τόν κατάκριτον, ὁ λυτρωτής μου, καὶ  Θεός.

<span color=red>Ἀπολυτίκιον</span>
<span color=red>Ἦχος  πλ. δ'</span>
Ὁ βάθει σοφίας  φιλανθρώπως πάντα οἰκονομῶν, καὶ τὸ συμφέρον πᾶσιν ἀπονέμων μόνε Δημιουργέ,  ἀνάπαυσον Κύριε τὰς ψυχὰς τῶν δούλων σου· ἐν σοὶ γὰρ τὴν ἐλπίδα ἀνέθεντο, τῷ  ποιητῇ καὶ πλάστῃ καὶ Θεῷ ἡμῶν.
<span color=red>Δόξα...</span>
Ἐν σοὶ γὰρ τὴν  ἐλπίδα ἀνέθεντο, τῷ ποιητῇ καὶ πλάστῃ καὶ Θεῷ ἡμῶν.
<span color=red>Καὶ  νῦν... Θεοτοκίον</span>
Σὲ καὶ τεῖχος,  καὶ λιμένα ἔχομεν, καὶ πρέσβιν εὐπρόσδεκτον, πρὸς ὃν ἔτεκες Θεόν, Θεοτόκε  ἀνύμφευτε, τῶν πιστῶν ἡ σωτηρία.

<span color=red>ΕΙΣ  ΤΗΝ ΛΕΙΤΟΥΡΓΙΑΝ</span>

<span color=red>Τὰ  Τυπικά,  καὶ  ἐν τοῖς Μακαρισμοῖς,  ἐκ  τοῦ Κανόνος τοῦ Τριῳδίου,  ᾨδὴ  γ'  καὶ  ς'.</span>

<span color=red>Προκείμενον Ἦχος πλ. β'</span>
Αἱ ψυχαὶ αὐτῶν  ἐν ἀγαθοῖς αὐλισθήσονται.
<span color=red>Στίχ.   Πρὸς σὲ Κύριε κεκράξομαι, ὁ Θεός μου.</span>

<span color=red>Πρὸς  Κορινθίους Α'   Ἐπιστολῆς Παύλου τὸ Ἀνάγνωσμα</span>
<span color=red>(Κεφ  Ι' 23-28)</span>
Ἀδελφοί, πάντα  μοι ἔξεστιν, ἀλλ' οὐ πάντα συμφέρει. Πάντα μοι ἔξεστιν, ἀλλ' οὐ πάντα οἰκοδομεῖ.  Μηδεὶς τὸ ἑαυτοῦ ζητείτω, ἀλλὰ τὸ τοῦ ἑτέρου ἕκαστος. Πᾶν τὸ ἐν μακέλλῳ  πωλούμενον ἐσθίετε, μηδὲν ἀνακρίνοντες διὰ τὴν συνείδησιν· τοῦ γὰρ Κυρίου ἡ γῆ,  καὶ τὸ πλήρωμα αὐτῆς. Εἰ δέ τις καλεῖ ὑμᾶς τῶν ἀπίστων, καὶ θέλετε πορεύεσθαι,  πᾶν τὸ παρατιθέμενον ὑμῖν ἐσθίετε, μηδὲν ἀνακρίνοντες διὰ τὴν συνείδησιν. Ἐὰν δὲ  τις ὑμῖν εἴπῃ· Τοῦτο εἰδωλόθυτόν ἐστι, μὴ ἐσθίετε, δι' ἐκεῖνον τὸν μηνύσαντα,  καὶ τὴν συνείδησιν αὐτοῦ· τοῦ γὰρ Κυρίου ἡ γῆ, καὶ τὸ πλήρωμα αὐτῆς.
<span color=red>Ἕτερος εἰς Κοιμηθέντας</span>
<span color=red>Πρὸς  Θεσσαλονικεὶς Α' Ἐπιστολῆς Παύλου τὸ Ἀνάγνωσμα</span>
<span color=red>(Κεφ  Δ' 13-17)</span>
Ἀδελφοί, οὐ θέλω  ὑμᾶς ἀγνοεῖν περὶ τῶν κεκοιμημένων, ἵνα μὴ λυπῆσθε, καθὼς καὶ οἱ λοιποὶ οἱ μὴ  ἔχοντες ἐλπίδα. Εἰ γὰρ πιστεύομεν ὅτι Ἰησοῦς ἀπέθανε καὶ ἀνέστη, οὕτω καὶ ὁ Θεὸς  τοὺς κοιμηθέντας διὰ τοῦ Ἰησοῦ ἄξει σὺν αὐτῷ. Τοῦτο γὰρ ὑμῖν λέγομεν ἐν λόγῳ  Κυρίου, ὅτι ἡμεῖς οἱ ζῶντες οἱ περιλειπόμενοι, εἰς τὴν παρουσίαν τοῦ Κυρίου, οὐ  μὴ φθάσωμεν τοὺς κοιμηθέντας, ὅτι αὐτὸς ὁ Κύριος ἐν κελεύσματι, ἐν φωνῇ  Ἀρχαγγέλου, καὶ ἐν σάλπιγγι Θεοῦ, καταβήσεται ἀπ' οὐρανοῦ, καὶ οἱ νεκροὶ ἐν  Χριστῷ ἀναστήσονται πρῶτον, ἔπειτα ἡμεῖς οἱ ζῶντες οἱ περιλειπόμενοι, ἅμα σὺν  αὐτοῖς ἁρπαγησόμεθα ἐν νεφέλαις, εἰς ἀπάντησιν τοῦ Κυρίου εἰς ἀέρα, καὶ οὕτω  πάντοτε σὺν Κυρίῳ ἐσόμεθα.

<span color=red>Ἀλληλούϊα Ἦχος πλ. β'</span>
Μακάριοι, οὓς  ἐξελέξω, καὶ προσελάβου.
<span color=red>Στίχ.  Καὶ  τὸ μνημόσυνον αὐτῶν εἰς γενεὰν καὶ γενεάν.</span>

<span color=red>Εὐαγγέλιον  Ἐκ  τοῦ κατὰ Λουκᾶν</span>
Εἶπεν ὁ Κύριος·  Βλέπετε μὴ πλανηθῆτε...
<span color=red>Ἕτερον εἰς Κοιμηθέντας</span>
<span color=red>Κατὰ  Ἰωάννην</span>
Εἶπεν ὁ Κύριος  πρὸς τοὺς ἐληλυθότας πρὸς αὐτὸν Ἰουδαίους· Ἀμήν, ἀμὴν λέγω ὑμῖν...

<span color=red>Κοινωνικὸν</span>
Μακάριοι οὓς  ἐξελέξω, καὶ προσελάβου Κύριε, καὶ τὸ μνημόσυνον αὐτῶν εἰς γενεὰν καὶ γενεάν,  Ἀλληλούϊα.
</document>