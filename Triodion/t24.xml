<?xml version="1.0" encoding="UTF-8"?>
<document book="triod" part="" name="t24" title="Τῌ  ΤΡΙΤῌ ΤΗΣ ΤΥΡΙΝΗΣ ΕΣΠΕΡΑΣ">
ΤΕΤΑΡΤῌ
<span color=red>Τῌ  ΤΡΙΤῌ ΤΗΣ ΤΥΡΙΝΗΣ ΕΣΠΕΡΑΣ</span>
<span color=red> </span>
<span color=red>Ἀπόστιχα </span>
<span color=red>Ἰδιόμελον   Ἦχος α'</span>
Περιχαρῶς  δεξώμεθα πιστοί, τὸ  θεόπνευστον διάγγελμα τῆς Νηστείας, ὡς πρῴην  οἱ Νινευῖται, καὶ  αὖθις πόρναι καὶ τελῶναι, τὸ τῆς  μετανοίας κήρυγμα, παρὰ τοῦ  Ἰωάννου, δι'  ἐγκρατείας ἑτοιμασθῶμεν πρὸς μετουσίαν, τῆς ἐν  τῇ Σιὼν δεσποτικῆς ἱερουργίας, διὰ  δακρύων προκαθαρθῶμεν τοῦ ἐν αὐτῇ θείου Νιπτῆρος,  προσευξώμεθα ἰδεῖν τὴν τοῦ τυπικοῦ ἐνταῦθα, Πάσχα  τελείωσιν, καὶ τοῦ  ἀληθινοῦ ἀνάδειξιν,  παρασκευασθῶμεν εἰς προσκύνησιν τοῦ Σταυροῦ, καὶ τῆς  Ἐγέρσεως Χριστοῦ τοῦ Θεοῦ, βοῶντες  πρὸς αὐτόν· Μὴ καταισχύνῃς ἡμᾶς, ἀπὸ τῆς  προσδοκίας ἡμῶν φιλάνθρωπε! (Δίς)
<span color=red>Μαρτυρικὸν</span>
Ὢ τῆς καλὴς  ὑμῶν πραγματείας Ἅγιοι! ὅτι  αἵματα ἐδώκατε, καὶ  οὐρανοὺς ἐκληρονομήσατε, καὶ  προσκαίρως πειρασθέντες, αἰωνίως  ἀγάλλεσθε, ὄντως  καλὸν ὑμῶν τὸ ἐμπόρευμα! Φθαρτὰ  γὰρ καταλιπόντες, τὰ  ἄφθαρτα ἀπελάβετε, καὶ σὺν  Ἀγγέλοις χορεύοντες, ὑμνεῖτε  ἀπαύστως Τριάδα ὁμοούσιον.
<span color=red>Δόξα...  Καὶ  νῦν...   Σταυροθεοτοκίον</span>
<span color=red>Πανεύφημοι Μάρτυρες</span>
Παρθένος ἡ  ἄσπιλος ποτέ, ἐπὶ  ξύλου βλέπουσα· ὃν ἐξ ἀσπόρου γὰρ ἔτεκε, γαστρὸς  μὴ φέρουσα, τὴν τῶν  σπλάγχνων τρῶσιν,  τρυχομένη ἔλεγεν· ὁ νεύματι κρατῶν κτίσιν ἅπασαν, πῶς ὡς  κατάκριτος, ἐν  Σταυρῷ ἐναπῃώρησαι; πάντως  θέλων, σῶσαι τὸ  ἀνθρώπινον.

<span color=red>Τῌ  ΤΕΤΑΡΤῌ ΤΗΣ ΤΥΡΙΝΗΣ</span>
<span color=red>ΠΡΩΪ ΕΙΣ ΤΟΝ ΟΡΘΡΟΝ</span>
<span color=red> </span>
<span color=red>Μετὰ τὴν β' Στιχολογίαν </span>
<span color=red>Καθίσματα Ἦχος β'</span>
<span color=red>Εὐσπλαγχνίας ὑπάρχουσα</span>
Μετ' εἰρήνης  διελθεῖν ἡμᾶς τοὺς ταπεινούς, τὴν προκαθάρσιμον εὐδόκησον τῶν Νηστειῶν, τῇ ἀφάτῳ  φιλανθρωπίᾳ σου Χριστὲ ὁ Θεός, κατάβαλε τοῦ ἐχθροῦ τὰ πανουργεύματα, καὶ τῷ  Σταυρῷ σου πάντας διάσωσον, ὁ μόνος γινώσκων τὰ ἐγκάρδια.

<span color=red>Δόξα... τὸ αὐτὸ</span>

<span color=red>Καὶ  νῦν... Σταυροθεοτοκίον, Ὅμοιον</span>
Παρεστῶσα τῷ  Σταυρῷ σου, ἡ ἀσπόρως τεκοῦσά σε, καὶ μὴ φέρουσα ὁρᾶν ἀδίκως πάσχοντα, ὠλοφύρετο  κλαυθμῷ καὶ ἀνεβόα σοι· Πῶς πάσχεις ὁ τῇ φύσει ἀπαθής, γλυκύτατε Υἱέ; Ὑμνῶ σου  τὴν ἄκραν ἀγαθότητα.

<span color=red>ᾨδὴ  α' Ἦχος δ'</span>
<span color=red>Ὁ  Εἱρμὸς</span>
«ᾌσομαί σοι  Κύριε ὁ Θεός μου, ὅτι ἐξήγαγες λαὸν δουλείας Αἰγύπτου, ἐκάλυψας δὲ ἅρματα, Φαραὼ  καὶ τὴν δύναμιν».

Νηστεύων ὁ  Κύριος ἀνθρωπίνως, πρὸς ὑποτύπωσιν ἡμῶν, νικᾷ τὸν πειράζοντα, δεικνὺς τὸ  ἡμέτερον, καὶ ὅρους ὑπογράφων ἡμῖν.

Μωσῆς ὁ  θειότατος ἐν Σιναίῳ, δι' ἐγκρατείας τῷ Θεῷ, πρόσωπον πρὸς πρόσωπον, λαλεῖν  κατηξίωται· Αὐτὸν πιστοὶ ζηλώσωμεν.

Ἱλάσθητι Κύριε  τῷ λαῷ σου, καὶ  ἐπιβλέψας ὡς Θεός, ἱλέῳ σου  ὄμματι,  ἐπίσκεψαι ἅπαντας, τῷ  πλήθει τοῦ ἐλέους σου.
<span color=red>Θεοτοκίον</span>
Σοὶ πάντες  προστρέχομεν Θεοτόκε, ὡς  ὑπερμάχῳ ἀσφαλεῖ, εἰς  πρεσβείαν κινοῦντές σε,  λυτρώσασθαι τὴν ποίμνην σου ἐκ πάσης περιστάσεως.

<span color=red>ᾨδὴ  γ' Ὁ Εἱρμὸς</span>
Ἐν Κυρίῳ Θεῷ  μου,  ἐστερεώθη ἡ καρδία μου· διὸ οἱ ἀσθενοῦντες περιεζώσαντο δύναμιν.

Ὁ θαυμάσιος  Ἐνώχ, δι'  ἐγκρατείας μετετέθη ἐκ γῆς, αὐτὸν  ζηλοτυποῦντες,  μετατεθῶμεν ἐκ φθορᾶς πρὸς ζωήν.

Προσευχαῖς καὶ  νηστείαις, τὸν  Λυτρωτὴν ἱλεωσώμεθα· συγχαίρει γὰρ ὁ Κτίστης, τῇ  μετανοίᾳ τῶν κτισμάτων αὐτοῦ.

Ἑτοιμάζου ὦ  ψυχή, καὶ  προκαθαίρου, πρὸ τοῦ  πάθους Χριστοῦ, ἵνα τῇ  ἀναστάσει,  πνευματικῶς συνεορτάσῃς αὐτῷ.
<span color=red>Θεοτοκίον</span>
Ὡς τεκοῦσα Θεόν, ὑπὲρ  ἡμῶν ἀπαύστως πρέσβευε· πρὸς σὲ γὰρ Θεοτόκε,  ἁμαρτωλοὶ καταφεύγομεν.

<span color=red>ᾨδὴ  γ'   Ἦχος β'</span>
<span color=red>Ἐν  πέτρᾳ με τῆς πίστεως</span>
Ἐξέτεινας  παλάμας ἐν τῷ Σταυρῷ σου,  ἐνέκρωσας νεκρώσει σου τὴν κατάραν, ἐζώωσας  τῷ πάθει σου τοὺς ἀνθρώπους· διὸ ὑμνοῦμέν σου, τὴν  θείαν Σταύρωσιν, Ἰησοῦ  φιλάνθρωπε ὁ Θεὸς ἡμῶν.

Τῇ βρώσει τῇ  τοῦ ξύλου θανατωθέντες, τῷ ξύλῳ  ἐζωώθημεν τοῦ Σταυροῦ σου. Αὐτὸν  οὖν σοι προσάγομεν εἰς πρεσβείαν, χάριν  καὶ ἔλεος, ἡμῖν  κατάπεμψον, εὐεργέτα  Δέσποτα πολυέλεε.

Τὰ πρόθυρα  ἠνέῳκται τῆς νηστείας, τὸ  στάδιον ἐγγίζει τῆς ἐγκρατείας, ζεούσῃ  προθυμίᾳ διανιστῶμεν,  ὑποδεξόμενοι, δῶρον  θεόσδοτον,  ἀναστέλλον καύσωνα παραπτώσεων.

Ὁ χρόνος ὁ  μακάριος τῆς νηστείας, ἀκτῖνας  ἀποστίλβων τῆς μετανοίας, ἀνέτειλε,  προσέλθωμεν φιλοτίμως,  ἐκτιναξάμενοι, σκότος  βαθύτατον, ῥαθυμίας  ἅπαντες ἀγαλλόμενοι.

Νηστείαν  ἁγιάσωμεν φιλοφρόνως,  κηρύξωμεν ἐγκράτειαν παθημάτων, βοήσωμεν  ἐν δάκρυσι, τῷ  Δεσπότῃ· Δὸς ἡμῖν Κύριε, χάριν  συμπράττουσαν, εἰς τὰ  σὰ θελήματα πολυέλεε.

Δεξάμενοι τὸ  δώρημα τῆς νηστείας,  δοξάσωμεν τὸν δόντα εἰς σωτηρίαν, καὶ  τοῦτο ἐργασώμεθα ἐπιπόνως, ἵνα τὴν  ἄφεσιν, τῶν  ἐπταισμένων ἡμῖν, ἐκ  χειρὸς δεξώμεθα τοῦ ποιήσαντος.
<span color=red>Θεοτοκίον</span>
Κατεύνασον τὸν  τάραχον τῶν παθῶν μου,  θεράπευσον τὰ τραύματα τῆς ψυχῆς μου,  ἐξέγειρον ἐξ ὕπνου με ῥαθυμίας, τῇ  μεσιτείᾳ σου, τῇ  προστασίᾳ σου, Παναγία  Δέσποινα Μητροπάρθενε.
<span color=red>Εἱρμὸς ἄλλος</span>
<span color=red>Στειρωθέντα μου τὸν νοῦν</span>
Ὑψωθέντος σου  Σωτήρ, ἑκουσίως ἐν Σταυρῷ, ἡ κτίσις πᾶσα, ἐδονήθη τῆς γῆς, καὶ ἐρράγη τοῦ Ναοῦ  τὸ καταπέτασμα.

Ἐμαστίχθης ἐν  Σταυρῷ ὦ Ἰησοῦ μου δι' ἐμέ, καὶ  ἐκεντήθης, τὴν  πλευρὰν ἀγαθέ· ὅθεν πίστει προσκυνῶ, τὸ θεῖον  κράτος σου.
<span color=red>Δόξα...</span>
Κλίνας γόνυ ἐν  τῇ γῇ, τὸν Πατέρα προσκυνῶ, Υἱὸν δοξάζω, καὶ τὸ πνεῦμα ἀνυμνῶ, τὴν μονόθελον  ἀρχήν, καὶ τρισυπόστατον.
<span color=red>Καὶ  νῦν... Θεοτοκίον</span>
Ἀκατάληπτόν  ἐστι τὸ μυστήριον σεμνή, τῆς σῆς λοχείας· τίκτεις γὰρ Μαριάμ, ἀπειράνδρως τὸν  Θεόν, καὶ μένεις ἄφθορος.

Δόξα σοι, ὁ Θεὸς  ἡμῶν, δόξα σοι.

Τῆς νηστείας  τὸν καιρόν, τῇ  δυνάμει σου Χριστέ,  καθαγιάσας, σῶσον  πάντας ἡμᾶς, τῶν  παγίδων τοῦ ἐχθροῦ, τοὺς  προσκυνοῦντάς σε.
<span color=red>Ὁ  Εἱρμὸς</span>
«Στειρωθέντα  μου τὸν νοῦν,  καρποφόρον ἀρετῶν,  ἀνάδειξόν με, γεωργὲ  τῶν καλῶν, φυτουργὲ  τῶν ἀγαθῶν, τῇ  εὐσπλαγχνίᾳ σου».

<span color=red>ᾨδὴ  δ'</span>
<span color=red>Εἰσακήκοα τὴν ἀκοήν σου</span>
Ὁ Ἀβραὰμ δι'  ἀρετῆς καὶ φιλοξενίας, τὴν Τριάδα ὑπεδέξατο, ἀγγελικῶς ἐνδημήσασαν.

Πλοῦτος ἄσυλος  τῆς ἐγκρατείας ἐστί, τὸ δῶρον, καὶ ὁ  τούτῳ πλουτιζόμενος,  καταπλουτήσει Θεότητα.

Δεῦτε κλαύσωμεν  ἅμα τῷ λόγῳ, πίστει  βοῶντες· ὁ Θεὸς ἡμῖν Ἱλάσθητι, τοῖς  πολλὰ πλημμελήσασι.
<span color=red>Θεοτοκίον</span>
Μήτηρ ἄχραντε  εὐλογημένη, ἁγνὴ Παρθένε, τὸν Υἱόν σου καὶ Θεὸν ἡμῶν, ὑπὲρ τοῦ κόσμου ἱκέτευε.

<span color=red>ᾨδὴ  ε'</span>
<span color=red>Ὁ  ἀνατείλας τὸ φῶς</span>
Νηστεύσας πάλαι  Μωσῆς, ἐν Σιναίῳ τῷ ὄρει, θεόπτης ἀνεδείχθη, καὶ Ἠλίας ἔμπυρος, ἁρματηλάτης  ἀνεφέρετο.

Διὰ νηστείας  ποτέ, ὁ σοφὸς  Ἡσαΐας τοῦ ἄνθρακος ἐκείνου, τῇ  λαβίδι γεύεται, ὅτε  χειλέων αὐτοῦ καθήψατο.

Νηστεύσας πρὶν  ὁ Δανιήλ, καὶ οἱ  τρεῖς Παῖδες ἅμα, τὰς  μύλας τῶν λεόντων θλάσαντες,  καιομένης φλογὸς κατεπάτησαν.
<span color=red>Θεοτοκίον</span>
Θεογεννῆτορ  Ἁγνή, Θεὸν ἐν γαστρί σου, βαστάσασα ἀφθόρως, φύλαττε τὴν ποίμνην σου, καὶ  διατήρησον ἄτρωτον.

<span color=red>ᾨδὴ  ς'</span>
<span color=red>Ὡς  Ἰωνᾶν τὸν Προφήτην</span>
Τὸν Ἰωνᾶν ἐν τῷ  κήτει, ἡ σεμνὴ διασῴζει νηστεία ποτέ. Νηστεύσωμεν οὖν ἐκ καρδίας, καὶ φύγωμεν  ἐκείνην, τὴν ἐν γεέννῃ φθοράν.

Οἱ Νινευῖται δὲ  πάλιν, τὴν  ὀργὴν τοῦ Θεοῦ μετεποίησαν, θερμῇ  μετανοίᾳ καὶ πόθῳ, αὐτοὺς  νῦν ἐκ πόθου, πάντες  ζηλώσωμεν.

Ἡ ἐνεστῶσα  νηστεία,  συγκαλεῖται ἡμᾶς εἰς μετάνοιαν· προσδράμωμεν, οὖν ἐκ  πόθου, καὶ  γνῶμεν, τί τὸ  δῶρον τῆς ἐγκρατείας ἐστίν.
<span color=red>Θεοτοκίον</span>
Ἡ ἀφράστως  τεκοῦσα, τὸν Σωτῆρα τοῦ κόσμου, Χριστὸν τὸν Θεὸν ἡμῶν, αὐτὸν δυσωποῦσα μὴ παύσῃ,  τὸ γένος ἅπαν σῶσαι τῶν ἀνυμνούντων σε.
<span color=red>Ὁ  Εἱρμὸς</span>
«Ὡς Ἰωνᾶν τὸν  Προφήτην, ἐλυτρώσω τοῦ κήτους, Χριστὲ ὁ Θεός, κᾀμὲ τοῦ βυθοῦ τῶν πταισμάτων  ἀνάγαγε, καὶ σῶσόν με, μόνε φιλάνθρωπε».

<span color=red>ᾨδὴ  ζ'</span>
<span color=red>Ὁ  τῶν Πατέρων Θεὸς</span>
Γενώμεθα καὶ  ἡμεῖς, ὡς ὁ Δανιὴλ ἐκεῖνος, ὁ τοὺς λέοντας ποτέ, διὰ νηστείας ἐν λάκκῳ,  ἐξημερώσας βρύχοντας.

Τοὺς νεανίας  τοὺς τρεῖς,  ζηλώσωμεν ἐν φόβῳ, ἵνα  φύγωμεν, καὶ τὸ  πῦρ τῆς γεέννης, ὡς οὗτοι  τὴν Βαβυλῶνος κάμινον.

Νηστεύσωμεν καὶ  ἡμεῖς, ἐν  καθαρᾷ τῇ καρδίᾳ, καὶ  ἁγνίσωμεν σῶμα, καὶ ὅλον  ὅλως τὸ πνεῦμα, Θεῷ  καθιερώσωμεν.
<span color=red>Θεοτοκίον</span>
Παρθενομῆτορ  Ἁγνή, τὸν ἐκ σοῦ σαρκωθέντα, προαιώνιον Λόγον, ἐκδυσωποῦσα μὴ παύσῃ, σωθῆναι τὰς  ψυχὰς ἡμῶν.

<span color=red>ᾨδὴ  η' Ὁ Εἱρμὸς</span>
«Τὸν Βασιλέα  Χριστόν, ὡμολόγησαν οἱ αἰχμάλωτοι Παῖδες, ἐν τῇ καμίνῳ, λέγοντες μεγάλῃ τῇ φωνῇ·  Πάντα τὰ ἔργα ὑμνεῖτε τὸν Κύριον».

Νηστεύσας πρὶν  Ἰωσήφ, μίξιν  ἔφυγε παρανόμου γυναίου, καὶ  βασιλείας ἔτυχε· διὸ καὶ ἡμεῖς σβέσωμεν, διὰ  νηστείας τὰ πεπυρωμένα βέλη, τοῦ  ἐχθροῦ Βελίαρ.

Διὰ νηστείας  Δαυΐδ, νίκην  ἐστήσατο κατὰ τοῦ ἀλλοφύλου, καὶ  βασιλείαν εὕρατο· διὸ καὶ ἡμεῖς λάβωμεν, δι'  ἐγκρατείας νίκην κατ' ἐχθρῶν  καὶ ἐν Κυρίῳ στεφανωθῶμεν.

Φυλάξωμεν καὶ  ἡμεῖς, τὰς  ἀρετὰς αὐτῶν, τοῦ Ἰὼβ  τὴν ἀνδρείαν, τοῦ  Ἰακὼβ τὸ ἄπλαστον, τὴν  πίστιν Ἀβραάμ, τὴν  σωφροσύνην τὴν τοῦ Ἰωσήφ, καὶ τοῦ  Δαυῒδ τὰς ἀριστείας.
<span color=red>Θεοτοκίον</span>
Τὸν Βασιλέα  Χριστόν, ὃν ἡμῖν ἔτεκεν ἡ Παρθένος Μαρία καὶ μετὰ τόκον ἔμεινε παρθένος ἁγνή,  πάντα τὰ ἔργα ὑμνεῖτε τὸν Κύριον.

<span color=red>ᾨδὴ  η'</span>
<span color=red>Τὸν  ἐν καμίνῳ τοῦ πυρὸς</span>
Σταυροφανῶς ὁ  Μωϋσῆς, τὰς παλάμας ἀνυψῶν ἐπὶ τοῦ ὄρους, τοὺς ἐχθροὺς ἐτροποῦτο, σὺ δὲ Σωτὴρ ἐν  Σταυρῷ, τὰς χεῖρας ἐκτείνας ἐνέκρωσας, τὴν ὀλεθροτόκον, τοῦ ᾍδου τυραννίδα.

Ἥλοις παγεὶς  ἐπὶ Σταυροῦ, καὶ  πλευρὰν διανυγείς, Χριστὲ  Σωτήρ μου, τῆς  κατάρας ἐρρύσω τοὺς γηγενεῖς, καὶ  χαρᾶς ἀλήκτου, μετόχους  ἀνέδειξας· ὅθεν εὐλογοῦμεν, τὴν σὴν  φιλανθρωπίαν.

Τῆς ἐγκρατείας  ὁ καιρός,  ἀνατείλας νοητῶς καταφωτίζει, τῆς  ψυχῆς τὰς αἰσθήσεις, καὶ  παθῶν τὴν ἀχλὺν ἐλαύνει· διὸ ἀσπασώμεθα, τοῦτον  ἐκ καρδίας, Χριστόν  ὑπερυψοῦντες.

Πάθη ὀλέθρια  ψυχῆς, ἡδονὰς  θανατηφόρους νηστεία θανατοῖ, καὶ τῷ  ὄντι ἐν καταστάσει ποιεῖ, καρδίας  ὁρμὰς καὶ κινήματα· ταύτην οὖν ἐν πίστει, δεξώμεθα  προθύμως.

Οὐχὶ νηστείας  ἀπαρχήν, τὴν  παροῦσαν ἱερὰν πιστοὶ ἡμέραν,  ἐπιστάμενοι, ταύτην  εἰλικρινεῖ λογισμῷ, τιμῶμεν, ἀλλ' εἴσοδον  λέγοντες, καὶ τῶν  τῆς νηστείας,  παρείσβασιν προθύρων.

Προδεξιοῦται  δεξιῶς, τὴν  φιλόθεον ψυχὴν τοῖς προοιμίοις, ἡ  καλλίστη νηστεία,  προκαθαρσίων γερῶν, οἷα  βαθμίσι καὶ κλίμακι, ταύτῃ  προστεθεῖσα τὴν σήμερον ἡμέραν.
<span color=red>Θεοτοκίον</span>
Ἄνοιξον  κρούουσιν ἡμῖν, καὶ τὸ ἔλεος, τὸ σὸν προσκαλουμένοις, ταχινὴ τῶν ἀνθρώπων  καταφυγὴ καὶ στερρά, ἐν πᾶσι Παρθένε βοήθεια, καὶ τῶν ἐν ἀνάγκαις βεβαία  προστασία.
<span color=red>Ἄλλος</span>
<span color=red>Τὸν  ἐν τῇ βάτῳ Μωσεῖ</span>
Ἀναρτηθεὶς ἐν  Σταυρῷ, ὁ τῶν ὅλων Δεσπότης, τὸν Ἀδὰμ σὺν τῇ Εὔᾳ, πάλιν ἀνεκαλέσω, καὶ ἐν τῷ  Παραδείσῳ Χριστὲ Σωτὴρ εἰσῆξας, σὲ ἀνυμνολογοῦσιν, εἰς πάντας τοὺς αἰῶνας.

Σοῦ ὑψωθέντος  Χριστέ, ἐν  Σταυρῷ ἑκουσίως, αἱ αὐγαὶ  τοῦ ἡλίου,  συνεστάλησαν φόβῳ, καὶ ἔδυ  ἡ ἡμέρα· ὅθεν ὁ Λῃστὴς σὲ Θεὸν καθωμολόγει, εἰς  πάντας τοὺς αἰῶνας.

Εὐλογοῦμεν  Πατέρα, Υἱόν, καὶ  ἅγιον Πνεῦμα.

Ἴσον Πατρὶ τὸν  Υἱόν, καὶ τὸ  ἅγιον Πνεῦμα,  πεπιστεύκαμεν εἶναι, τὴν  ἁγίαν Τριάδα, ἐν  Θεότητι μιᾷ, ἣν  πίστει προσκυνοῦμεν, τὸ τοῦ  Ἀρείου δόγμα, ἀεὶ  καταπατοῦντες.
<span color=red>Καὶ  νῦν... Θεοτοκίον</span>
Πῶς σε ὑμνήσω  ὡς δεῖ, Θεοτόκε Παρθένε, δυσωδῶν ἁμαρτιῶν ἐγὼ νῦν ὁ σκοτεινός; ἀλλ' οὖν  Ὑπεραγία, σύγγνωθί μοι τῇ τόλμῃ, τοῦ πενιχροῦ μου ἔπους.

Δόξα σοι, ὁ Θεὸς  ἡμῶν, δόξα σοι.

Σταυρὲ πιστῶν ἡ  ἐλπίς, Βασιλέων  τὸ ὅπλον, Ἱερέων ἡ  δόξα,  Μοναζόντων τὸ σθένος, τῇ σῇ  δυνάμει πάντας, τοὺς σὲ  δοξολογοῦντας, σῷζε εἰς  αἰῶνας.

Αἰνοῦμεν,  εὐλογοῦμεν καὶ προσκυνοῦμεν...
<span color=red>Ὁ  Εἱρμὸς</span>
«Τὸν  ἐν τῇ βάτῳ Μωσεῖ, τῆς  Παρθένου τὸ θαῦμα, ἐν  Σιναίῳ τῷ ὄρει προτυπώσαντα ποτέ, ὑμνεῖτε  εὐλογεῖτε, καὶ  ὑπερυψοῦτε, εἰς  πάντας τοὺς αἰῶνας».

<span color=red>ᾨδὴ  θ' Ὁ Εἱρμὸς</span>
«Μεγαλύνομεν  πάντες, τὴν φιλανθρωπίαν σου Χριστὲ Σωτὴρ ἡμῶν, ἡ δόξα τῶν δούλων σου, καὶ  στέφανος τῶν πιστῶν, ὁ μεγαλύνας τὴν μνήμην τῆς τεκούσης σε».

Μωϋσῆς ἐν  Αἰγύπτῳ, θάλασσαν  διέρρηξε, καὶ λαὸν  διήγαγε, καὶ  τοῦτον ἔθρεψεν, ἐν ἐρήμῳ  ἀβάτῳ, διὰ  νηστείας ἐκτελῶν τεράστια.

Ἰησοῦς ὁ τοῦ  Ναυῆ, διὰ τῆς  ἐγκρατείας λαὸν καθηγίασε, καὶ  ἐκληροδότησεν, εἰς γῆν  ἐπαγγελίας, τὸν  Ἰορδάνην διαβιβάσας τὸ πρότερον.

Ὁ Γεδεὼν  ἐκεῖνος, μόνοις  τριακοσίοις, ἀνδράσι  τοῖς λάμψασι, νικᾷ τὸν  ἀλλόφυλον,  ἐγκρατείᾳ καὶ εὐχῇ, αὐτὸν  ζηλοῦντες, καὶ  ἡμεῖς μιμησώμεθα.
<span color=red>Θεοτοκίον</span>
Χαῖρε πάνσεμνε  Ἁγνή, παρθενίας τὸ καύχημα, Ἀγγέλων τὸ στήριγμα, ἀνθρώπων βοήθεια, κόσμου ἡ  χαρά, Μαρία, καὶ Μήτηρ, καὶ δούλη τοῦ Θεοῦ ἡμῶν.
<span color=red>Εἶτα τὸ τριῴδιον</span>
<span color=red>Τὸν  ἐκ Θεοῦ Θεὸν Λόγον</span>
Σταυρῷ τὰς  θείας παλάμας ἐξαπλώσας, συνῆψας, τὰ πρῴην διεστῶτα Λυτρωτά, καὶ τῷ Πατρὶ τὴν  κατάκριτον, μεσιτεύσας ὡς δῶρον, προσήγαγες οὐσίαν τῶν βροτῶν· διὰ τοῦτο  ὑμνοῦμεν, τὴν ἄχραντόν σου Σταύρωσιν.

Ἡ τῆς ἁγίας  Νηστείας,  ἐπιλάμψασα χάρις, ἀκτῖνας  ἐπαφίησιν ἡμῖν,  προκαθαιρούσας παλίρροιαν λογισμῶν, καὶ τοῦ  κόρου, τὸ  σκότος ἐλαυνούσας· οἱ πιστοί, διὰ  τοῦτο προθύμως, ταύτην  ὑποδεξώμεθα.

Ἡ φωτοφόρος  Νηστεία,  χαρισμάτων ἐνθέων, κρατῆρα  συγκεράσασα ἡμῖν, σήμερον  πᾶσι προδείκνυσιν, ὡς  βουλόμενοι τούτων μεθέξειν, εἰς  ὠφέλειαν ψυχῆς, τῷ  Δεσπότῃ τῶν ὅλων,  συμπρᾶξαι δυσωπήσωμεν.

Ἥλοις τῶν θείων  χειρῶν σου,  προσηλώσας Οἰκτίρμον, ἡμῶν τὰς  ἁμαρτίας ἐν Σταυρῷ, Λόγχῃ  πλευράς σου διέρρηξας, πονηρὰ  γραμματεῖα,  σφαλμάτων καὶ πταισμάτων χαλεπῶν· διὰ τοῦτο ὑμνοῦμεν, τὴν  ἄχραντόν σου Σταύρωσιν.

Τῶν ἀρετῶν ἡ  καλλίστη,  ἐξανοίγεται τρίβος, τὸ  στάδιον τῶν θείων Νηστειῶν, πᾶσιν  ἰδοὺ εὐτρεπίζεται· οἱ ἀθλῆσαι νομίμως,  βουλόμενοι αἰτήσατε Χριστόν,  εἰρηναῖον ἐξ ὕψους, καιρὸν  ἡμῖν δωρήσασθαι.
<span color=red>Θεοτοκίον</span>
Τῇ ὀξυτάτῃ  πρεσβείᾳ, τῇ ἀγρύπνῳ σου σκέπῃ, τῇ κραταιᾷ σου Δέσποινα ἁγνή, νῦν βοηθείᾳ  συντήρησον, τοὺς πιστούς σου οἰκέτας, ἐκ πάσης ἐναντίας προσβολῆς, καὶ παθῶν καὶ  πταισμάτων, καὶ πειρασμῶν διάσωσον.
<span color=red>Ἄλλος</span>
<span color=red>Τὴν  ὑπερφυῶς σαρκὶ</span>
Ἐν τῷ ξύλῳ τοῦ  Σταυροῦ, ἑκουσίως προσπαγείς, πάντας ἡμᾶς ἐρρύσω, τῆς κατάρας τοῦ νόμου· διό σε  κατὰ χρέος μεγαλύνομεν Χριστέ.

Πάντες  προσκυνοῦμέν σου, τὰ  παθήματα Σωτήρ, ἅπερ  ἑκὼν ἐδέξω, ἵνα  ἐλευθερώσῃς, τὸ γένος  τῶν ἀνθρώπων, τῆς  δουλείας τοῦ ἐχθροῦ.
<span color=red>Δόξα...</span>
Ἀϊδίως ὁ Πατήρ,  καὶ ἀρρεύστως τὸν Υἱόν, ἐγέννησε, καὶ Πνεῦμα ἐκπεπόρευκεν· ὅθεν, ἀμέριστος  πέλει, καὶ ὁμότιμος Τριάς.
<span color=red>Καὶ  νῦν... Θεοτοκίον</span>
Νέμειν τὴν  συγχώρησιν, τῶν πταισμάτων Μαρία, ὑπερευλογημένη, τὸν ἐκ σοῦ σαρκωθέντα, ἱκέτευε  Σωτῆρα, ἡμῖν τοῖς ἁμαρτωλοῖς.

Δόξα σοι, ὁ Θεὸς  ἡμῶν, δόξα σοι.

Τοὺς  ἀσπαζομένους σε, τῇ  δυνάμει σου Σταυρέ, τὸν τῆς  νηστείας χρόνον, διελθεῖν  ἐν εἰρήνῃ, ἀξίωσον  καὶ ῥῦσαι, τῆς  δουλείας τοῦ ἐχθροῦ.
<span color=red>Ὁ  Εἱρμὸς</span>
«Τὴν  ὑπερφυῶς σαρκί,  συλλαβοῦσαν ἐν γαστρί, τὸν ἐκ  Πατρὸς ἀχρόνως,  προεκλάμψαντα Λόγον, τὴν  μόνον Θεοτόκον,  μεγαλύνομεν πιστοί».

<span color=red>Ἀπόστιχα τῶν Αἴνων </span>
<span color=red>Ἰδιόμελον</span>
<span color=red>Ἦχος α'</span>
Βρωμάτων  νηστεύουσα ψυχή μου, καὶ παθῶν μὴ καθαρεύουσα, μάτην ἐπαγάλλῃ τῇ ἀτροφίᾳ· εἰ μὴ  γὰρ ἀφορμή σοι γένηται πρὸς διόρθωσιν, ὡς ψευδὴς μισεῖσαι παρὰ Θεοῦ, καὶ τοῖς  κακίστοις δαίμοσιν ὁμοιοῦσαι, τοῖς μηδέποτε σιτουμένοις· μὴ οὖν ἁμαρτάνουσα, τὴν  νηστείαν ἀχρειώσῃς, ἀλλ' ἀκίνητος, πρὸς ὁρμὰς ἀτόπους μένε, δοκοῦσα παρεστάναι  ἐσταυρωμένῳ τῷ Σωτῆρι, μᾶλλον δὲ συσταυροῦσθαι, τῷ διὰ σὲ σταυρωθέντι, ἐκβοῶσα  πρὸς αὐτόν· Μνήσθητί μου Κύριε, ὅταν ἔλθῃς ἐν τῇ βασιλείᾳ σου. (Δίς)
<span color=red>Μαρτυρικὸν</span>
Ὑμᾶς πανεύφημοι  Μάρτυρες, οὐ θλίψις, οὐ στενοχωρία, οὐ λιμός, οὐ διωγμός, οὐδὲ κίνδυνος, οὐ  θυμὸς θηρῶν, οὐ ξίφος, οὐδὲ πῦρ ἀπειλοῦν, χωρίσαι Θεοῦ δεδύνηνται, πόθῳ δὲ  μᾶλλον τῷ πρὸς αὐτόν, ὡς ἐν ἀλλοτρίοις ἀγωνισάμενοι σώμασι, τὴν φύσιν ἐλάθετε,  θανάτου καταφρονήσαντες· ὅθεν καὶ ἐπαξίως, τῶν πόνων ὑμῶν μισθόν ἐκομίσασθε,  οὐρανῶν βασιλείας κληρονόμοι γεγόνατε, πρεσβεύσατε ὑπὲρ τῶν ψυχῶν ἡμῶν.
<span color=red>Δόξα... Καὶ νῦν... Σταυροθεοτοκίον</span>
<span color=red>Τῶν  οὐρανίων ταγμάτων</span>
Ἀναρτηθέντα ὡς  εἶδεν, ἐπὶ Σταυροῦ τὸν Ἀμνόν, ἡ ἄμωμος Παρθένος, θρηνῳδοῦσα ἐβόα· Γλυκύτατόν μου  Τέκνον, τί τὸ καινόν, καὶ παράδοξον θέαμα; πῶς ὁ κατέχων τὰ πάντα ἐν τῇ δρακί,  ἐπὶ ξύλου προσηλώθης σαρκὶ; Εἶτα·
Ἀγαθὸν τὸ  ἐξομολογεῖσθαι τῷ Κυρίῳ, καὶ ψάλλειν τῷ ὀνόματί σου, Ὕψιστε, Τοῦ ἀναγγέλλειν τὸ  πρωῒ τὸ ἔλεός σου, καὶ τὴν ἀλήθειαν σου καθ' ἑκάστην.

<span color=red>ΕΙΣ  ΔΕ ΤΗΝ ΤΡΙΘΕΚΤΗΝ</span>

<span color=red>Τροπάριον τῆς Προφητείας</span>
<span color=red>Ἦχος γ'</span>
Βασιλεῦ ἅγιε  παντοδύναμε, ὃν φρίσσει καὶ τρέμει τὰ σύμπαντα, σῶσον ἡμᾶς· δύνασαι γὰρ  συγχωρεῖν ἁμαρτίας, ὡς εὔσπλαγχνος.

<span color=red>Δόξα... Καὶ νῦν... τὸ αὐτὸ</span>
<span color=red> </span>
<span color=red>Προκείμενον Ἦχος πλ. β'</span>
Σῶσον Κύριε τὸν  λαόν σου.
<span color=red>Στίχ.  Πρὸς σὲ Κύριε, κεκράξομαι ὁ Θεός μου.</span>

<span color=red>Προφητείας Ἰωὴλ τὸ Ἀνάγνωσμα</span>
<span color=red>(Κεφ Β' 1-26)</span>
Τάδε λέγει  Κύριος· Ἐπιστράφητε πρός με ἐξ ὅλης τῆς καρδίας ὑμῶν, ἐν νηστείᾳ, καὶ ἐν  κλαυθμῷ, καὶ ἐν κοπετῷ, καὶ διαρρήξατε τὰς καρδίας ὑμῶν, καὶ μὴ τὰ ἱμάτια ὑμῶν,  καὶ ἐπιστράφητε πρὸς Κύριον τὸν Θεὸν ὑμῶν, ὅτι ἐλεήμων καὶ οἰκτίρμων ἐστί,  μακρόθυμος καὶ πολυέλεος, καὶ μετανοῶν ἐπὶ ταῖς κακίαις. Τίς οἶδεν, εἰ  ἐπιστρέψει καὶ μετανοήσει, καὶ ὑπολείψεται ὀπίσω αὐτοῦ εὐλογίαν, καὶ θυσίαν καὶ  σπονδὴν Κυρίῳ τῷ Θεῷ ὑμῶν; Σαλπίσατε σάλπιγγι ἐν Σιών, ἁγιάσατε νηστείαν,  κηρύξατε θεραπείαν, συναγάγετε λαόν, ἁγιάσατε ἐκκλησίαν, ἐκλέξασθε πρεσβυτέρους,  συναγάγετε νήπια θηλάζοντα μαστούς, ἐξελθέτω νυμφίος ἐκ τοῦ κοιτῶνος αὐτοῦ, καὶ  νύμφη ἐκ τοῦ παστοῦ αὐτῆς. Ἀνὰ μέσον τῆς κρηπῖδος τοῦ θυσιαστηρίου κλαύσονται οἱ  Ἱερεῖς, οἱ λειτουργοῦντες τῷ Κυρίῳ, καὶ ἐροῦσι· Φεῖσαι, Κύριε, τοῦ λαοῦ σου, καὶ  μὴ δῷς τὴν κληρονομίαν σου εἰς ὄνειδος, τοῦ κατάρξαι αὐτῶν ἔθνη, ὅπως μὴ εἴπωσιν  ἐν τοῖς ἔθνεσι· Ποῦ ἐστιν ὁ Θεὸς αὐτῶν; Καὶ ἐζήλωσε Κύριος τὴν γῆν αὐτοῦ, καὶ  ἐφείσατο τοῦ λαοῦ αὐτοῦ. Καὶ ἀπεκρίθη Κύριος, καὶ εἶπε τῷ λαῶ αὐτοῦ· Ἰδού, ἐγὼ  ἐξαποστελῶ ὑμῖν τὸν σῖτον, καὶ τὸν οἶνον, καὶ τὸ ἔλαιον, καὶ ἐμπλησθήσεσθε  αὐτῶν, καὶ οὐ δώσω ὑμᾶς οὐκέτι εἰς ὀνειδισμὸν ἐν τοῖς ἔθνεσι. Καὶ τὸν ἀπὸ Βορρᾶ  ἐκδιώξω ἀφ' ὑμῶν, καὶ ἐξώσω αὐτὸν εἰς γῆν ἄνυδρον, καὶ ἀφανιῶ τὸ πρόσωπον αὐτοῦ  εἰς τὴν θάλασσαν τὴν πρώτην, καὶ τὰ ὀπίσω αὐτοῦ εἰς τὴν θάλασσαν τὴν ἐσχάτην,  καὶ ἀναβήσεται ἡ σαπρία αὐτοῦ, καὶ ἀναβήσεται ὁ βρῶμος αὐτοῦ, ὅτι ἐμεγάλυνε  Κύριος τὰ ἔργα αὐτοῦ, θάρσει ἡ γῆ, χαῖρε καὶ εὐφραίνου, ὅτι ἐμεγάλυνε Κύριος τοῦ  ποιῆσαι, θαρσεῖτε, κτήνη τοῦ πεδίου, ὅτι βεβλάστηκε τὰ πεδία τῆς ἐρήμου, ὅτι  ξύλον ἤνεγκε τὸν καρπὸν αὐτοῦ, συκῆ καὶ ἄμπελος ἔδωκαν τὴν ἰσχὺν αὐτῶν. Καὶ τὰ  τέκνα Σιὼν χαίρετε, καὶ εὐφραίνεσθε ἐπὶ Κυρίῳ τῷ Θεῷ ὑμῶν, ὅτι ἔδωκεν ὑμῖν  βρώματα εἰς δικαιοσύνην, καὶ βρέξει ὑμῖν ὑετὸν πρώϊμον καὶ ὄψιμον, καθὼς  ἔμπροσθεν, καὶ πλησθήσονται αἱ ἅλωνες σίτου, καὶ ὑπερεκχυθήσονται οἱ ληνοὶ οἴνου  καὶ ἐλαίου. Καὶ ἀνταποδώσω ὑμῖν ἀντὶ τῶν ἐτῶν, ὧν κατέφαγεν ἡ ἀκρίς, καὶ ὁ  βροῦχος, καὶ ἡ ἐρυσίβη, καὶ ἡ κάμπη, ἡ δύναμίς μου ἡ μεγάλη, ἥν ἐξαπέστειλα εἰς  ὑμᾶς. Καὶ φάγεσθε ἐσθίοντες, καὶ ἐμπλησθήσεσθε, καὶ αἰνέσετε τὸ ὄνομα Κυρίου τοῦ  Θεοῦ ὑμῶν, ὃς ἐποίησε μεθ' ὑμῶν θαυμάσια, καὶ οὐ μὴ καταισχυνθῇ ὁ λαός μου εἰς  τοὺς αἰῶνας.

<span color=red>Προκείμενον Ἦχος βαρὺς</span>
Κύριος ἰσχὺν τῷ  λαῷ αὐτοῦ δώσει.
<span color=red>Στίχ.  Ἐνέγκατε τῷ Κυρίῳ υἱοὶ Θεοῦ.</span>
</document>