<?xml version="1.0" encoding="UTF-8"?>
<document book="min_ext" part="jun" name="26b_jun" title="Ἱερὰ Ἀκολουθία τοῦ Ὁσίου Πατρὸς ἠμῶν Δαβὶδ τοῦ ἐν Θεσσαλονίκη.">
ΤΗ ΚΣΤ' ΤΟΥ ΙΟΥΝΙΟΥ
ΙΕΡΑ ΑΚΟΛΟΥΘΙΑ
ΤΟΥ ΟΣΙΟΥ  ΠΑΤΡΟΣ ΗΜΩΝ ΔΑΒΙΔ ΤΟΥ ΕΝ ΘΕΣΣΑΛΟΝΙΚΗ
Ποιηθεῖσα ὑπὸ  Γερασίμου Μοναχοῦ τοῦ Μικραγιαννανίτου

Εἰς τὴν παροῦσαν ἔκδοσιν ἐπανεκδίδεται ἡ Ἱερὰ Ἀκολουθία τοῦ  Ὁσίου Πατρὸς ἡμῶν Δαβὶδ τοῦ ἐν Θεσσαλονίκῃ, ποιηθεῖσα ὑπὸ τοῦ Ὑμνογράφου τῆς  Μεγάλης τοῦ Χριστοῦ Ἐκκλησίας, Μακαριστοῦ Γέροντος Γερασίμου Μοναχοῦ τοῦ  Μικραγιαννανίτου, προνοίᾳ τοῦ Παναγιωτάτου Μητροπολίτου Θεσσαλονίκης κ.κ.  ΠΑΝΤΕΛΕΗΜΟΝΟΣ τοῦ Β, ἐγκρίσει τῆς Ἱερᾶς Συνόδου τῆς Ἐκκλησίας τῆς Ἑλλάδος.

ΙΟΥΝΙΟΥ ΚΣΤ΄  ΜΝΗΜΗ ΤΟΥ ΟΣΙΟΥ ΚΑΙ ΘΕΟΦΟΡΟΥ ΠΑΤΡΟΣ ΗΜΩΝ
ΔΑΒΙΔ ΤΟΥ ΕΝ  ΘΕΣΣΑΛΟΝΙΚΗ

ΕΝ ΤΩ ΜΙΚΡΩ
Ἱστῶμεν στίχους δ',  καὶ ψάλλομεν τὰ ἑξῆς Προσόμοια τοῦ Ἁγίου.
Ἦχος β'. Ὅτε ἐκ  τοῦ ξύλου.
Ὅτε ἐκ  νεότητος σοφέ, χαίρων τὸν σταυρὸν τοῦ Κυρίου, ᾖρας ἒπ' ὤμων σου, τότε  καταλέλοιπας στερρῷ φρονήματι, τὰ ἐπίγεια ἅπαντα, καὶ βίον Ἀγγέλων, ἔζησας ἐν  σώματι, Δαβὶδ μακάριε. Ὅθεν οὐρανίων χαρίτων, σκεῦος πολυτίμητον ὤφθης, ἐπὶ γῆς  μεγάλης θαυμαζόμενος.

Ὅτε ἐπὶ  δένδρου σεαυτόν, ὕψωσας ἐν τούτῳ σκηνώσας, οἷα περ ἄσαρκος, τότε ὑπερυψώσας τὸν  νοῦν σου Ὅσιε, πρὸς τὸ κάλλος τὸ ἄρρητον, τῆς δόξης Κυρίου, καὶ ὡς δένδρον  εὔκαρπον, τοὺς γλυκυτάτους καρπούς, ἤνεγκας πλουσίως παμμάκαρ, τῆς πνευματικῆς  εὐκαρπίας, δι' ὧν διατρέφεις τάς ψυχὰς ἡμῶν.

Ὅτε τῇ τοῦ  κρείττονος βουλῇ, ἧκες πρὸς βασίλειον πόλιν, Δαβὶδ θεόσοφε, τότε ὥσπερ ἄγγελον  σὲ ὑπεδέξαντο, βασιλεῖς οἱ θεόφρονες, τὴν τῆς ἀρετῆς σου, ἄγαν ἐκπληττόμενοι,  πολλὴν λαμπρότητα• ἄνθρακας χερσὶ γὰρ κατέχων, τούτοις θυμιᾷς παραδόξως,  Πνεύματι Ἁγίῳ δοξαζόμενος.

Ὅτε τὴν ἁγίαν  σου ψυχήν, ἄμεμπτον Κυρίου ἀπέδως, ἐν πλῷ ὡς εἴρηκας, τότε σου τὸ παντιμον  λείψανον Ὅσιε, ὡς τῆς χάριτος σκήνωμα, Θεσσαλονικέων, πόλις ὑπεδέξατο, ἐν  εὐλαβείᾳ πολλῇ• ὅπερ ὁ Χριστὸς θαυματώσας, ἔδειξε πηγὴν ἰαμάτων, τοῖς πιστῶς  Δαβὶδ αὐτῷ προστρέχουσι.
Δόξα...  Ἠχος β'.
Τῇ θείᾳ  στοιχειούμενος ἀγάπῃ, ἀγγελικῶς τὸν βίον διελήλυθας, ἐν ὁσιότητι καὶ ἀληθείᾳ,  δοξάσας τὸν Κύριον, Δαβὶδ παναοίδιμε• τῶν γὰρ ἐν κόσμῳ ἡδέων, χωρίσας τὸν νοῦν,  τῶν ὑπὲρ αἴσθησιν ἠξίωσαι, ὡς Θεοῦ θεράπων γνήσιος. Ἀλλ' Ὅσιε Πάτερ, τῷ θείῳ  ἐντρυφῶν φωτὶ ἀπαύστως ἱκέτευε, ὑπὲρ τῶν τιμώντων σε.
Καὶ νῦν... Θεοτοκίον.
Τὴν πᾶσαν  ἐλπίδα μου εἰς Σὲ ἀνατίθημι, Μῆτερ τοῦ Θεοῦ, φύλαξον μὲ ὑπὸ τὴν σκέπην Σου.

Ἀπόστιχα. Ἦχος  β'. Οἶκος τοῦ Ἐφραθᾶ.
Ἤρθης εἰς  ἀρετῶν, ἀκρώρειαν παμμάκαρ, ἀμυγδαλῆς εἰς δένδρον, ὑψώσας σου τὸ σῶμα, Δαβὶδ  καθάπερ ἄσαρκος.
Στιχ. Τίμιος ἐναντίον  Κυρίου ὁ θάνατος τοῦ Ὁσίου αὐτοῦ... Θαύμασι δοξασθείς, παρὰ Θεοῦ παμμάκαρ, ὡς  ἄγγελος βιώσας, παρέχεις τοῖς αἰτοῦσι, Δαβὶδ χάριν καὶ ἔλεος.
Στίχ. Μακάριος ἀνὴρ ὁ  φοβούμενος τὸν Κύριον...
Ὤφθης  διαπρεπής, τῷ βίῳ καὶ τῷ εἴδει, ὡς  ἀρετῶν ἐργάτης, καὶ φίλος τοῦ Κυρίου, Δαβὶδ θεομακάριστε.
Δόξα...  Τριαδικόν.
Τρίφωτε,  Παντουργέ, ὁμότιμε Θεότης, πρεσβείαις εὐπροσδέκτοις, Δαβὶδ τοῦ σοῦ Ὁσίου, τὸν  σὸν λαόν οἰκτείρησον.

ΕΝ ΤΩ ΜΕΓΑΛΩ  ΕΣΠΕΡΙΝΩ
Μετὰ τὸν Προοιμιακόν, τὸ  Μακάριος ἀνήρ. Εἰς δὲ τὸ Κύριε ἐκέκραξα ἱστῶμεν στίχους στ' καὶ ψάλλομεν τὰ ἑξῆς Προσόμοια.
Ἦχος δ'. Ὡς  γενναῖον ἐν Μάρτυσι.
Ἐν σαρκὶ ὡς  ἀσώματος, τοῦ Σωτῆρος τοῖς ἴχνεσιν, ἀκλινῶς ἑπόμενος ὤφθης Ὅσιε, καὶ ἐπὶ δένδρου  τὸ σῶμά σου, ὑψώσας ἀπέρριψας, ἅπαν ἄχθος γεηρόν, καὶ χαρίτων τοῦ Πνεύματος,  πλήρης γέγονας, θεοφόρε Δαβὶδ Πατέρων κλέος• διὰ τοῦτο σοῦ τὴν μνήμην, τὴν  φωταυγῆ ἑορτάζομεν.

Καὶ τῇ ὄψει  αἰδέσιμος, καὶ τῷ βίῳ περίβλεπτος, καὶ τοῖς τρόποις ἔνθεος ἐχρημάτισας, τῇ  ἰσαγγέλῳ ἀσκήσει σου, Δαβὶδ παμμακάριστε• διὰ τοῦτο τὴν πολλήν, ἀρετήν σου  ᾐδέσθησαν, οἱ θεόφρονες βασιλεῖς, ὧν ἐνώπιον κατέχων, ταῖς χερσὶν ἄνθρακας  Πάτερ, τὴν σὴν ὑπέφηνας ἔλλαμψιν.

Τὸν ἰσάγγελον  βίον σου, θαυμαστώσας ὁ Κύριος, ἄστρον σε πολυφωτον κόσμῳ ἔδειξε καὶ ἰαμάτων  θησαύρισμα• διὸ τῇ σῇ χάριτι, ἐπαγάλλεται φαιδρῶς, καὶ γεραίρει τὴν μνήμην σου,  εὐφημοῦσά σε, θεοφόρε Δαβὶδ Θεσσαλονίκη, ἡ περίβλεπτός σου πόλις, ἣν περιφρούρει  πρεσβείαις σου.
Προσόμοια  ἕτερα.
Ἦχος πλ. δ'. Ὢ  τοῦ παραδόξου θαύματος!
Πάτερ Δαβὶδ  παμμακάριστε, δι' ἐγκρατείας τὸν νοῦν, λαμπρυνόμενος ἄριστα, πρὸς τὸ πρῶτον  αἴτιον, τῶν καλῶν ἀνεπτέρωσας, καὶ στῦλος ὤφθης φωτοειδέστατος, φωτίζων πάντας  λόγοις καὶ θαύμασι, τοὺς προσιόντας σοι, διανοίᾳ πάντοτε θεοπρεπεῖ• ὅθεν σε  γεραίρομεν, καὶ μακαρίζομεν.

Καθάπερ ὄρνις  εὐκέλαδος, ἐν ἀναβάσει φυτοῦ,  καλιὰν Πάτερ ἔπηξας, τῷ κρύει πηγνύμενος, καὶ τῷ θέρει φλεγόμενος• χρυσᾶς ἐντεῦθεν  ἔλαβες πτέρυγας, τῆς ἀπαθείας καὶ τελειότητος, καὶ πρὸς οὐράνιον, ὕψος κατεσκήνωσας, ὑπὲρ ἡμῶν, πάντοτε δεόμενος, τῶν εὐφημούντων σε.

Θείῳ ἀπαθείας  ἄνθρακι, φλέξας σαρκὸς ἡδονάς, ἀκατάφλεκτος ἔμεινας ἐν χερσὶ τοὺς ἄνθρακας, πρὸ  προσώπου θεόπνευστε, τοῦ βασιλέως κατέχων Ὅσιε, ἐκπληττόμενου τὴν σὴν  λαμπρότητα• ὅθεν παρέσχε σοι, τὰς αἰτήσεις μέγιστον, πρὸς τὸν Θεόν, πρέσβυν σε  μακάριε, πλουτίσας χάριτι.
Δόξα...  Ἦχος πλ. β'.
Σήμερον ἐν τῇ  θέρους ὥρᾳ, ἡ τοῦ Ὁσίου Δαβὶδ ἐπέστη μνήμη, νοητὴν συγκομιδὴν φέρουσα, τῇ  Ἐκκλησίᾳ τοῦ Χριστοῦ• δεῦτε οὖν, ὡς ἐν ἅλῳ μυστικῇ, στάχυας ζωῆς ταμιευσώμεθα,  τῷ θεοφόρῳ Πατρὶ βοῶντες• χαίροις ὁ τῇ κλήσει τὴν πρᾶξιν προτυπώσας, καὶ  φερωνύμως Θεῶ ἀγαπητὸς πεφηνώς, τῇ ἐναρέτῳ ζωῇ σου• χαίροις ὁ τῆς ὕλης τοῦ  κόσμου σαυτὸν χωρίσας, καὶ ἄγγελος ἀληθῶς, φανεὶς ἐν σώματι• χαίροις  Θεσσαλονίκης λαμπτήρ, Ὁσίων ὡράϊσμα, καὶ Μοναστῶν ὑποτύπωσις. Ἀλλ' ὦ Πάτερ Ὅσιε,  ὡς ἔχων παρρησίαν πρὸς Κύριον, πρέσβευε σωθῆναι τὰς ψυχὰς ἡμῶν.
Καὶ νῦν... Ὁ αὐτὸς
Τίς μὴ  μακαρίσει σε Παναγία Παρθένε, τίς μὴ ἀνυμνήσει σου τὸν ἀλόχευτον τόκον• ὁ γὰρ  ἀχρόνως ἐκ Πατρὸς ἐκλάμψας Υἱὸς μονογενής, ὁ αὐτὸς ἐκ σοῦ τῆς Ἁγνῆς προῆλθεν,  ἀφράστως σαρκωθείς, φύσει Θεὸς ὑπάρχων, καὶ φύσει γενόμενος ἄνθρωπος δι' ἡμᾶς,  οὐκ εἰς δυάδα φύσεων, ἀσυγχύτως γνωριζόμενος. Αὐτὸν ἱκέτευε, σεμνὴ παμμακάριστε,  ἐλεηθῆναι τάς ψυχὰς ἡμῶν.

Εἴσοδος, Φῶς  ἱλαρόν, τὸ Προκείμενον τῆς ἡμέρας, καὶ τὰ Ἀναγνώσματα.

Σοφία  Σολομωντος τὸ Ἀνάγνωσμα. (Κεφ. γ', 1)
Δικαίων ψυχαὶ  ἐν χειρὶ Θεοῦ, καὶ οὐ μὴ ἅψηται αὐτῶν βάσανος. Ἔδοξεν ἐν ὀφθαλμοῖς ἀφρόνων  τεθνάναι, καὶ ἐλογίσθη κάκωσις ἡ ἔξοδος αὐτῶν, καὶ ἡ ἀφ' ἡμῶν πορεία σύντριμμα•  οἱ δέ εἰσιν ἐν εἰρήνη. Καὶ γὰρ ἐν ὄψει ἀνθρώπων ἐὰν κολασθῶσιν, ἡ ἐλπὶς αὐτῶν  ἀθανασίας πλήρης. Καὶ ὀλίγα παιδευθέντες, μεγάλα εὐεργετηθήσονται ὅτι ὁ Θεὸς  ἐπείρασεν αὐτούς, καὶ εὗρεν αὐτοὺς ἀξίους ἑαυτοῦ. Ὡς χρυσὸν ἐν χωνευτηρίῳ  ἐδοκίμασεν αὐτούς, καὶ ὡς ὁλοκάρπωμα θυσίας προσεδέξατο αὐτούς. Καὶ ἐν καιρῷ  ἐπισκοπῆς αὐτῶν ἀναλάμψουσι, καὶ ὡς σπινθῆρες ἐν καλάμη διαδραμοῦνται. Κρινοῦσιν  ἔθνη, καὶ κρατήσουσι λαῶν, καὶ βασιλεύσει αὐτῶν Κύριος εἰς τοὺς αἰῶνας. Οἱ  πεποιθότες ἒπ' αὐτόν, συνήσουσιν ἀλήθειαν, καὶ οἱ πιστοὶ ἐν ἀγάπῃ προσμενοῦσιν  αὐτῷ• ὅτι χάρις καὶ ἔλεος ἐν τοῖς ὁσίοις αὐτοῦ, καὶ ἐπισκοπὴ ἐν τοῖς ἐκλεκτοῖς  αὐτοῦ.
Σοφία  Σολομῶντος τὸ Ἀνάγνωσμα. (Κεφ. ε'. 15)
Δίκαιοι εἰς  τὸν αἰῶνα ζῶσι, καὶ ἐν Κυρίῳ ὁ μισθὸς αὐτῶν, καὶ ἡ φροντὶς αὐτῶν παρὰ Ὑψίστῳ.  Διὰ τοῦτο λήψονται τὸ βασίλειον τῆς εὐπρεπείας, καὶ τὸ διάδημα τοῦ κάλλους ἐκ  χειρὸς Κυρίου. Ὅτι τῇ δεξιᾷ αὐτοῦ σκεπάσει αὐτούς, καὶ τῷ βραχίονι ὑπερασπιεῖ  αὐτῶν. Λήψεται πανοπλίαν, τὸν ζῆλον αὐτοῦ, καὶ ὁπλοποιήσει τὴν κτίσιν εἰς ἄμυναν  ἐχθρῶν. Ἐνδύσεται θώρακα, δικαιοσύνην καὶ περιθήσεται κόρυθα, κρίσιν  ἀνυπόκριτον. Λήψεται ἀσπίδα ἀκαταμάχητον, ὁσιότητα• ὀξυνεῖ δὲ ἀπότομον ὀργὴν εἰς  ῥομφαίαν συνεκπολεμήσει αὐτῷ ὁ κόσμος ἐπὶ τοὺς παράφρονας. Πορεύονται εὔστοχοι  βολίδες ἀστραπῶν καὶ ὡς ἀπὸ εὐκύκλου τόξου, τῶν νεφῶν, ἐπὶ σκοπὸν ἁλοῦνται καὶ  ἐκ πετροβόλου θυμοῦ πλήρεις ῥιφήσονται χάλαζαι. Ἀγανακτήσει κατ' αὐτῶν ὕδωρ  θαλάσσης• ποταμοὶ δὲ συγκλινοῦσιν ἀποτόμως. Ἀντιστήσεται αὐτοῖς πνεῦμα δυνάμεως,  καὶ ὡς λαῖλαψ ἐκλικμήσει αὐτούς, καὶ ἐρημώσει πᾶσαν τὴν γῆν ἡ ἀνομία, καὶ ἡ  κακοπραγία περιστρέψει θρόνους δυναστῶν. Ἀκούσατε οὖν, βασιλεῖς, καὶ σύνετε.  Μάθετε δικασταὶ περάτων γῆς• ἐνωτίσασθε οἱ κρατοῦντες πλήθους, καὶ γεγαυρωμένοι  ἐπὶ ὄχλοις ἐθνῶν. Ὅτι ἐδόθη παρὰ Κυρίου ἡ κράτησις ὑμῖν, καὶ ἡ δυναστεία παρὰ  Ὑψίστου.
Σοφία  Σολομῶντος τὸ Ἀνάγνωσμα. (Κεφ. δ'. 7)
Δίκαιος, ἐὰν  φθάσῃ τελευτῆσαι, ἐν ἀναπαύσει ἔσται. Γῆρας γὰρ τίμιον, οὐ τὸ πολυχρόνιον, οὐδὲ  ἀριθμῷ ἐτῶν μεμέτρηται. Πολιὰ δέ ἐστι φρόνησις ἀνθρώποις, καὶ ἡλικία γήρως, βίος  ἀκηλίδωτος. Εὐάρεστος Θεῷ γενόμενος, ἠγαπήθη• καὶ ζῶν μεταξὺ ἁμαρτωλῶν,  μετετέθη. Ἡρπάγη μὴ κακία ἀλλάξῃ σύνεσιν αὐτοῦ. Βασκανία γὰρ φαυλότητος ἀμαυροῖ  τὰ καλά, καὶ ῥεμβασμὸς ἐπιθυμίας μεταλλεύει νοῦν ἄκακον. Τελειωθεὶς ἐν ὀλίγῳ,  ἐξεπλήρωσε χρόνους μακρούς• ἀρεστὴ γὰρ ἦν ἡ ψυχὴ αὐτοῦ• διὰ τοῦτο ἔσπευσεν ἐκ  μέσου πονηρίας. Οἱ δὲ λαοὶ ἰδόντες καὶ μὴ νοήσαντες, μηδὲ θέντες ἐπὶ διανοίᾳ τὸ  τοιοῦτον, ὅτι χάρις καὶ ἔλεος ἐν τοῖς ὁσίοις αὐτοῦ, καὶ ἐπισκοπὴ ἐν τοῖς  ἐκλεκτοῖς αὐτοῦ.

Εἰς τὴν Λιτήν,
Ἰδιόμελα. Ἦχος  α'.
Ἀγάλλεται  ἐνθέως, ἡ πόλις Θεσσαλονίκη, λαμπρυνομένη τῇ σῇ χάριτι. Δαβὶδ θεοφόρε• ταύτην  γὰρ ἡγίασας, τῇ σῇ ἁγίᾳ ἀσκήσει, καὶ τῷ φωτὶ τῶν ἔργων σου, ὥσπερ λύχνος  φαεινός, φωταγωγεῖς ἑκάστοτε, πρὸς σωτηρίας τρίβους, τὸν περιούσιον λαὸν τοῦ  Θεοῦ• ὡς υἱὸς γὰρ φωτός, σοφῶς πολιτευσάμενος, ἀξίως δεδόξασαι, τοῦ Παρακλήτου  τῇ δωρεᾷ. Ἀλλ' ὦ Πατέρων ἀκροθίνιον, καὶ Ἀγγέλων συνόμιλε, τῇ Παναγίᾳ Τριάδι  πρέσβευε, Παμμακάριστε Πάτερ, ὑπὲρ τῶν τιμώντων σε.
Ἦχος β'.
Ἀγάπης θείας  τὸ πῦρ δεξάμενος, ἀπὸ νεότητος σαυτὸν ἀνατέθεικας, τῷ Χριστῷ Πάτερ Ὅσιε• καὶ τὸν ζυγὸν αὐτοῦ  βαστάσας, ὅλῃ ψυχῇ αὐτῷ ἠκολούθησας, ὡς ἔλαφος διψῶσα, ἐπὶ τὰς πηγὰς τῶν  ὑδάτων• ὁ γὰρ θεῖος ἔρως, ὅλον  θεόληπτόν σε ἔδειξε, καὶ ἄγγελον ἐν σώματι, καὶ λειμῶνα ἀρετῆς ἀειθαλῆ• ὡς γὰρ  ἄσαρκος ἐβίωσας, νεκρωθεὶς τοῖς ἐν κόσμῳ, καὶ ζωῆς τῆς θείας τοὺς καρπούς,  πλουσίους ἐξήνεγκας• δι' ὧν ψυχὰς  Θεὸν ταπεινώσας τρέφεις, καὶ θαυμάτων ἐνεργεῖς δυνάμεις, Δαβὶδ θεοδόξαστε, τοῖς πίστει σοι  προστρέχουσι.
Ἦχος γ΄.
Πάσης  ἐκκλίνων σχέσεως, ἐπὶ δένδρου ἀνῆλθες, ὡς ἀσώματος διάγων, Δαβὶδ πάτερ Ὅσιε• καὶ τὸν νοῦν ὑψώσας πρὸς Κύριον,  μετάρσιος τῷ βίῳ, καὶ αἰθεροβάμων ταῖς ἀρεταῖς, ἀληθῶς ἐχρημάτισας• ἔνθεν τοῦ θείου φωτός, τὰς λαμπηδόνας δεχόμενος, τῇ μορφῇ μὲν ὡς  ἄγγελος, καὶ τοῖς τρόποις διαπρεπὴς τῆς θεοειδοῦς εἰκόνος  τοὺς χαρακτῆρας ἐκφαίνων, ὤφθης ἅπασι• καὶ νῦν τοῦ θείου κάλλους ἀμέσως ἐντρυφῶν, ἱκέτευε ὑπὲρ τῶν ψυχῶν ἡμῶν.
Ἦχος δ΄.
Τῇ θείᾳ δόξῃ  λελαμπρυσμένος, καὶ ἀσκητικῇ διαπρέπων χάριτι, θεράπων ἐνθεώτατος ὤφθης, τοῦ  Βασιλέως τῶν οὐρανῶν, Δαβὶδ θεόληπτε• ὅθεν τῷ ἐπιγείῳ βασιλεῖ ἐπιστάς, τοῦτον  ἐξέστησας, τοῖς ἐν σοὶ χαρίσμασι, καὶ δωρεῶν τῷ πλούτῳ καὶ τῇ ἀγγελικῇ ἐμφανείᾳ•  Χριστὸς γὰρ ὃν ἐδόξασας, θαυμαστῶς σὲ ἐμεγάλυνεν, ὡς ἀψευδῶς ἐπηγγείλατο• ἐν ᾧ  δυνάμεις θαυμάτων ἐνεργῶν, ψυχῶν καὶ σωμάτων νόσους ἴασαι, καὶ πιστῶν παιδεύεις  τὸ φρόνημα, τὰ ἄνω φρονεῖν καὶ ζητεῖν, ἀληθεῖ ἐφέσει• ὧν τῆς εὐκλείας ἀπολαύων,  πρέσβευε μακάριε, πάσης ἡμᾶς ῥύεσθαι θλίψεως.
Δόξα... Ὁ  αὐτός.
Φερωνυμίᾳ  ἑπόμενος, ὁλοσχερῶς Θεὸν ἠγάπησας, καὶ παρ' αὐτοῦ ἀξίως ἠγαπήθης, Δαβὶδ  παμμακάριστε• ὅλον γὰρ τὸν βίον σου, τῷ θείῳ ὑπέταξας θελήματι, τῆς σαρκὸς  μηδόλως, ποιούμενος πρόνοιαν καὶ ὡς ἄγγελος βιώσας, ἀγγελικοῖς χαρίσμασιν,  ἐμεγαλύνθης Ὅσιε. Διὸ Θεσσαλονίκη ἡ πόλις σου, τὰς σὰς κηρύττει ἀριστείας,  δεξαμένη τοὺς ἱδρῶτάς σου• καὶ τὴν σὴν ἁγίαν ἐορτάζουσα μνήμην, θερμῶς βοᾷ σοι·  Πάτερ ἁγιώτατε, εἰρήνην σταθηρὰν καὶ βίου εὐπραγίαν, αἴτει ἡμῖν παρὰ Χριστοῦ,  καὶ τὸ μέγα ἔλεος.
Καὶ νῦν... Θεοτοκίον.
Ἐκ παντοίων  κινδύνων τοὺς δούλους σου φύλαττε Εὐλογημένη Θεοτόκε, ἵνα σε δοξάζωμεν τὴν  Μητέρα τοῦ Θεοῦ ἡμῶν.

Εἰς τὸν Στίχον Στιχηρὰ Προσόμοια.
Ἦχος πλ. α'.  Χαίροις ἀσκητικῶν ἀληθῶς.
Χαίροις  Θεσσαλονίκης πυρσός, ὁ τῶν ὁσίων ἀρετῶν σου τὴν ἔλλαμψιν, ἐκχέων ἀεὶ τῷ κόσμῳ,  καὶ καταλάμπων ψυχάς, τὰς ἐσκοτισμένας ἐν τοῖς πάθεσι· Δαβὶδ παμμακάριστε, τῆς  ἀγάπης θησαύρισμα, τῆς ἐγκρατείας, ἀληθὴς ὑποτύπωσις, τῆς πραότητος, θαυμαστὸν  στηλογράφημα• βότρυς ὁ τῆς ἀσκήσεως, ὁ νέμων ἐν χάριτι, τῆς θεϊκῆς εὐφροσύνης,  τὸν γλυκασμὸν τοῖς ὑμνοῦσί σε• Χριστὸν ἐκδυσώπει, ταῖς ψυχαῖς ἡμῶν, δοθῆναι τὸ  μέγα ἔλεος.
Στίχ. Τίμιος ἐναντίον  Κυρίου ὁ θάνατος τοῦ Ὁσίου αὐτοῦ.
Χαίρων  ἀκολουθήσας Χριστῷ, ἀπὸ νεότητος θερμῷ, Πάτερ, ἔρωτι, ἰσάγγελον πολιτείαν,  ἐπολιτεύσω σαφῶς, τῆς σαρκὸς νεκρώσας τὰ σκιρτήματα• ἐντεῦθεν ὡς εὔλαλος, ἀηδὼν  ἀνελήλυθας, ἐν ἀμυγδαλῆς, τῷ φυτῷ τὴν οὐράνιον, φωνὴν ἅπασι, μυστικῶς ἀφιέμενος•  ὅθεν ὁ μεγαλόδωρος, Σωτὴρ μεγαλύνων σε, διαπρεπῆ σε τοῖς πᾶσι, καὶ ἀγγελόμορφον  ἔδειξε, Δαβὶδ θεοφόρε• ὂν ἱκέτευε σωθῆναι τοὺς σὲ γεραίροντας.
Στίχ. Μακάριος ἀνὴρ ὁ  φοβούμενος τὸν Κύριον...
Πλήρης  ὑπάρχων θείου φωτός, καὶ οὐρανίων χαρισμάτων τοῦ Πνεύματος, ἐπέστης τοῖς  βασιλεῦσιν, οἷα θεράπων Θεοῦ, ὑπὲρ τοῦ λαοῦ σου Πάτερ ὅσιε, καὶ τούτους  ἐπεύφρανας, τῇ πλουσίᾳ σου χάριτι• καὶ ἐπὶ πλεῖον, ἀφορᾶν ἐπαιδεύθησαν, πρὸς τὸν  ἄναρχον, Βασιλέα καὶ Κύριον. Ὅθεν πρὸς τὰ οὐράνια, μετέστης σκηνώματα,  προφητικῶς προαγγείλας τὴν ἱερὰν ἐκδημίαν σου, Δαβὶδ θεοφόρε, Θεσσαλονικέων  μέγας, πρέσβυς πρὸς Κύριον.
Δόξα...  Ἦχος πλ. δ΄.
Τῇ ἰσαγγέλῳ  σου ζωή, τῆς καθ' ὁμοίωσιν εἰκόνος, ἐμορφώσω τὴν λαμπρότητα, περιφανῶς Ὅσιε• τῇ  συντόνῳ γὰρ σπουδῇ, τῶν γεηρῶν ὑπεραρθεὶς ἐμφάσεων, τὰς ὑπὲρ νοῦν ἀπορροίας, τοῦ  θείου κάλλους εἰσδέδεξαι• καὶ τοῦτο πᾶσι δηλῶν, θεοειδὴς ἐφαίνου, τοῖς ὁρῶσί σε,  Ἅγιε. Καὶ νῦν τῆς δόξης Χριστοῦ, ἀμέσως ἐντρυφῶν, Δαβὶδ παναοίδιμε, ἱκέτευε ὑπὲρ  τῶν ψυχῶν ἡμῶν.
Καὶ νῦν... Θεοτοκίον.
Δέσποινα  πρόσδεξαι τὰς δεήσεις τῶν δούλων σου, καὶ λύτρωσαι ἡμᾶς  ἀπὸ πάσης ἀνάγκης καὶ θλίψεως.

Ἀπολυτίκιον.
Ἦχος δ'. Ταχὺ  προκατάλαβε.
Ὡς φοῖνιξ  ἐξήνθησας, τῶν ἀρετῶν τοὺς καρπούς, ἀσκήσας ὡς ἄσαρκος, ἐν ἀμυγδαλῆς φυτῷ, Δαβὶδ  πάτερ Ὅσιε. Ὅθεν Θεσσαλονίκη, τοῖς ὁσίοις σου πόνοις, χάριν παρὰ Κυρίου, δαψιλῆ  καρπουμένη, γεραίρει ὡς μεσίτην σε, θερμὸν πρὸς τὸν Φιλάνθρωπον.
Ἕτερον. Ἦχος  πλ’. α. Τὸν συνάναρχον λόγον.
Τῇ ἀγάπῃ τοῦ  Λόγου Πάτερ πτερούμενος, ἐπὶ τοῦ δένδρου διῆλθες ἀγγελικὴν βιοτήν, καὶ ἐξήνεγκας  ἡμῖν καρποὺς τῆς χάριτος, ἐξ ὧν τρυφῶντες νοερῶς, ἐκβοῶμέν σοι πιστῶς, Δαβὶδ  ὁσίων ἀκρότης, μὴ διαλίπῃς πρεσβεύων, ἐλεηθῆναι τάς ψυχὰς ἥμων.
Θεοτοκίον.
Χαῖρε πύλη  Κυρίου ἡ ἀδιόδευτος, Χαῖρε τεῖχος καὶ σκέπη τῶν προστρεχόντων εἰς σέ, Χαῖρε  ἀχείμαστε λιμὴν καὶ ἀπειρόγαμε, ἡ τεκοῦσα ἐν σαρκὶ τὸν ποιητήν σου καὶ Θεόν,  πρεσβεύουσα μὴ ἐλλείπῃς ὑπὲρ τῶν ἀνυμνούντων, καὶ προσκυνούντων τὸν τόκον σου.
Ἀπόλυσις.

ΕΙΣ  ΤΟΝ ΟΡΘΡΟΝ
Μετὰ τὴν α'  Στιχολογίαν, Κάθισμα.
Ἦχος  α’ Τὸν τάφον σου Σωτήρ.
Τὸν  βίον τῶν πτηνών, ἐν σαρκὶ βιοτεύων, ὡς ἄγγελος σοφέ, ἐν τῷ δένδρῳ ἐφάνης,  μετάρσιος γενόμενος, τῷ φρονήματι Ὅσιε• ὅθεν μέτοχος, τῆς τῶν Ἀγγέλων εὐκλείας,  ὤφθης Ἅγιε, μετατεθεὶς τῶν προσκαίρων Δαβὶδ πρὸς οὐράνια.
Θεοτοκίον.
Τὸν  πάντων Ποιητήν, καὶ Θεὸν καὶ Δεσπότην, κυήσασα σαρκί, ἀπορρήτως Παρθένε, Ἀδὰμ  τὴν κατάκρισιν, τῷ σῷ τόκῳ διέλυσας• ὅθεν ῥῦσαί με, τῇ μητρικῇ συμπρεσβείᾳ  κατακρίσεως τῆς αἰωνίου, Μαρία, καὶ σῶσόν με δέομαι.

Μετὰ τὴν β' Στιχολογίαν, Κάθισμα.
Ἠχος γ'. Θείας  πίστεως.
Θείοις  θαύμασι κατακοσμήσας, ὁ Σωτὴρ ἡμῶν, τὴν βιοτήν σου, θαυμαστόν σε τοῖς ἐν κόσμῳ  ἀνέδειξεν• ὅθεν νοσήματα πλεῖστα ἰατρεύσας, καὶ πανταχοῦ περιβόητος πέφηνας,  Δαβὶδ Ὅσιε, Χριστὸν τὸν Θεὸν ἱκέτευε, δωρήσασθαι ἡμῖν τὸ μέγα ἔλεος.
Θεοτοκίον.
Θείου  Πνεύματος, τῇ ἐπελεύσει, τὸν Ὑπέρθεον, ἐν τῇ γαστρί σου, Θεὸν Λόγον συνείληφας  Ἄχραντε, καὶ μετὰ σώματος τοῦτον γεγένηκας, καὶ μετὰ τόκον Παρθένος διέμεινας.  Ὅθεν ἅπαντες, ὑμνοῦμεν τὰ μεγαλεῖά σου, προστρέχοντες ἀεὶ τῇ προστασίᾳ σου.

Μετὰ τὸν Πολυέλαιον, Κάθισμα.
Ἦχος πλ. α'.  Τὸν συνάναρχον Λόγον.
Τῇ ἀσκήσει  σου Πάτερ χαίρει καὶ τέρπεται, ἡ περιώνυμος πόλις Θεσσαλονίκη φαιδρῶς• ὡς ἀστέρα  γὰρ λαμπρὸν ἔχει σε Ὅσιε, καὶ ταῖς σαῖς μαρμαρυγαῖς, λαμπομένη μυστικῶς, τὴν  μνήμην σου τὴν φωσφόρον, χαρμονικῶς ἑορτάζει, Δαβὶδ ὁσίων ἐγκαλλωπισμα.
Θεοτοκίον.
Τὸν Σωτῆρα  ἀσπόρως κυοφορήσασα, τῆς σωτηρίας Παρθένε πύλη ἐδείχθης λαμπρά, πρὸς αἰώνιον  ζωὴν ἡμᾶς εἰσάγουσα, τοὺς Θεοτόκον ἀληθῆ, σὲ κηρύττοντας ἀεί, καὶ πίστει σοι  ἐκβοῶντας• χαῖρε Ἀγγέλων ἡ δόξα, καὶ τῶν ἀνθρώπων τὸ διασωσμα.

Τὸ α' ἀντίφωνον τοῦ δ' ἤχου
Προκείμενον.
Τίμιος  ἐναντίον Κυρίου ὁ θάνατος τῶν Ὁσίων αὐτοῦ.
Στίχ. Μακάριος ἀνὴρ ὁ  φοβούμενος τὸν Κύριον, ἐν ταῖς ἐντολαῖς αὐτοῦ θελήσει σφόδρά.

Εὐαγγέλιον τὸ τοῦ Ἀγ. Σάββα.
Ό Ν'.
Δόξα... Ταῖς του σοῦ Ὁσίου...
Καὶ νῦν... Ταῖς τῆς Θεοτόκου...

Στίχ. Ἐλέησόν με ὁ  Θεὸς κατὰ τὸ μέγα ἔλεός σου.

Ἰδιόμελον. Ἦχος  πλ. β'.
Ἀσκητικῶς  ἀγωνισάμενος, τοῦ παλαιοῦ πτερνιστοῦ, τὴν ὀφρὺν κατέβαλες, ταπεινώσεως ὅπλοις, Δαβὶδ παναοίδιμε• καὶ ὑψωθεὶς πρὸς Κύριον, ἐθεώθης κατὰ μέθεξιν, τῆς θείας  εὐπρεπείας, ἀναδησάμενος τὸ κάλλος• διὸ Ἀγγέλοις συνηδόμενος, ἐκτενῶς ἱκέτευε  πρὸς Κύριον, σῴζεσθαι ἡμᾶς πάσης θλίψεως Ὅσιε Πάτερ.

Εἶτα οἱ Κανόνες, τῆς Θεοτόκου καὶ τοῦ  Ἁγίου.
Κανὼν τοῦ  Ἁγίου, οὗ ἡ ἀκροστιχίς.
«Τοὺς σοὺς γεραίρω Δαβὶδ ἀγῶνας,  Γερασίμου».
ᾨδὴ α'. Ἦχος  δ'. Ἀνοίξω τὸ στόμα μου.
Τριάδος τὴν  ἔλλαμψιν, λαμπρῶς δεχόμενος Ὅσιε, τὸν νοῦν μου καταύγασον, ταῖς ἱκεσίαις σου,  ἵνα μέλψω σου, Δαβὶδ τὴν πολιτείαν, δι' ἧς ἐμεγάλυνας, τὸν πάντων Κύριον.

Ὁσίων τὸ  καύχημα, ὁ τῶν Ἀγγέλων ἐφάμιλλος, τὸ σκεῦος τὸ πάγχρυσον, τῶν ἱερῶν ἀρετῶν, ὁ  ἀείφωτος, λαμπτὴρ Θεσσαλονίκης, Δαβὶδ ὁ μακάριος, ὑμνολογείσθω μοι.

Ὑψώσας πρὸς  Κύριον, τὴν τῆς καρδίας σου ἔφεσιν, αὐτῷ ἠκολούθησας, ἀπὸ νεότητος, καὶ  ὑπέρτερος, ἡδέων τῶν τοΰ κόσμου, Δαβὶδ ἐχρημάτισας, βίου λαμπρότητι.
Θεοτοκίον.
Σωτῆρα καὶ  Κύριον, πάντων ἀνθρώπων κυήσασα, Χριστὸν τὸν Φιλάνθρωπον, δι' ἀγαθότητα, κόσμον  σῴζοντα, φθορᾶς τε καὶ θανάτου, σωθῆναι Πανάμωμε κἀμὲ ἀξίωσον.
Καταβασία.  Ἀνοίξω τὸ στόμα μου.

ᾨδὴ γ'. Τοὺς  σοὺς ὑμνολόγους.
Σταυρώσας  σαυτὸν τοῖς ἐν τῷ κόσμῳ, ὡς ᾖρας Κυρίου τὸν Σταυρόν, ἐν τῇ Μονῇ προσέδραμες,  Θεοδώρου τοῦ Μάρτυρος, καὶ Μερκουρίου Ὅσιε, ἀσκητικῶς γυμναζόμενος.

Ὁσίως  λατρεύων τῷ Κυρίῳ, τῶν πάλαι Ἁγίων τὴν ζωήν, τῶν ἐν τῷ Νόμῳ Ὅσιε, καὶ ἐν τῇ θείᾳ  χάριτι, θαυμάζων διετέλεσας, καὶ μιμητὴς τούτων γέγονας.

Ὑπῆλθες πολλῇ  ἐν ταπεινώσει, καὶ γνώμῃ στερρᾷ Πάτερ Δαβίδ, τοὺς πόνους τῆς ἀσκήσεως, καὶ τῆς σαρκὸς  τὸ φρόνημα, ἐνέκρωσας τὴν ἄνωθεν,  χάριν πλουσίως δεχόμενος.
Θεοτοκίον.
Σὑνδέσμῳ  ἀγάπης τῆς τελείας, τοῦ λάμψαντος Κόρη ἐξ ἁγνῶν, αἱμάτων σου δι' ἔλεος, σύνδεσον  τὴν καρδίαν μου, καὶ τῶν δεσμῶν με λυτρωσαι, τῆς ἁμαρτίας καὶ σῶσόν με.
Καταβασία. Τοὺς  σοὺς ὑμνολόγους.

Κάθισμα.
Ἦχος πλ. δ'.  Τὴν Σοφίαν καὶ Λόγον.
Εγκρατείᾳ τὰ  πάθη τὰ τῆς σαρκός, τῇ ψυχῇ ὑποτάξας Πάτερ σοφέ, ὡράθης μακάριε, μετὰ σώματος  ἄγγελος• καλιὰν δὲ πήξας, ὡς ὄρνις εὐκέλαδος, ἐν φυτῷ εἰς ὕψος, τὸν νοῦν  ἀνεπτέρωσας• ὅθεν τῶν θαυμάτων, ἐνεργείας πλουτίσας, μετῆλθες πρὸς Κύριον, ὃν ἐκ  βρέφους ἐπόθησας• διὰ τοῦτο βοῶμέν σοι• Πρέσβευε Χριστῷ, τῷ Θεῷ, τῶν πταισμάτων  ἄφεσιν δωρήσασθαι, τοῖς ἑορτάζουσι, πόθῳ τὴν ἁγίαν μνήμην σου.
Θεοτοκίον.
Παναγία  Παρθένε Μήτηρ Θεοῦ, τῆς ψυχῆς μου τὰ πάθη τὰ χαλεπά, ἴασαι δέομαι καὶ συγγνώμην  παράσχου μοι, τῶν ἐμῶν πταισμάτων, ἀφρόνως ὧν ἔπραξα, τὴν ψυχὴν καὶ τὸ σῶμα,  μολύνας ὁ ἄθλιος. Οἴμοι! Τί ποιήσω, ἐν ἐκείνῃ τῇ ὥρᾳ ἡνίκα οἱ Ἄγγελοι, τὴν ψυχήν  μου χωρίζουσιν, ἐκ τοῦ ἀθλίου μου σώματος• τότε Δέσποινα βοήθειά μοι γενοῦ, καὶ  προστάτις θερμότατος• σὲ γὰρ ἔχω ἐλπίδα ὁ ἀνάξιος δοῦλός σου.

ᾨδὴ δ'. Ὁ  καθήμενος ἐν δόξῃ.
Γῆς ἁπάσης  ἀποκλίνων, οὐρανίῳ φρονήματι, τῷ φυτῷ ἀνῆλθες, καὶ ἐν τούτῳ ἔστης ἀκλόνητος,  πρὸς τελειότητος ὕψος ἀναγόμενος, Πάτερ Ὅσιε, ταῖς μυστικαῖς ἀναβάσεσι.

Ἐπιβὰς ἐπὶ  τοῦ δένδρου, θείῳ πόθῳ πτερούμενος, καὶ ἐν τούτῳ Πάτερ, αἴθριος δοξάζων τὸν  Κύριον, δένδρον ὡράθης κατάκαρπον τοῦ Πνεύματος, προβαλλόμενος, καρποφορίαν τὴν  κρείττονα.

Ῥείθροις  Πάτερ τῶν δακρύων, δαψιλῶς ἀρδευόμενος, ὡς λειμὼν εὐώδης, ἀρετῶν τὰ ἄνθη  ἐξήνθησας, τῆς Ἐκκλησίας εὐφραίνοντα τὸ πλήρωμα, καὶ διώκοντα, παθῶν ὀσμὴν τὴν  παμβέβηλον.

Ἄγγελος ἐν γῇ  ἐφάνης, μετὰ σώματος Ἅγιε, ἐγκρατείας πόνοις, καὶ ἀσκητικοῖς κατορθώμασιν ἔνθεν  τῇ σῇ καλλωπίζεται λαμπρότητι, Δαβὶδ Ὅσιε, Θεσσαλονίκη ἡ πόλις σου.
Θεοτοκίον.
Ἱλασμὸν καὶ  σωτηρίαν, καὶ αἰώνιον λύτρωσιν, τοῖς βροτοῖς Παρθένε, τέτοκας Χριστὸν τὸν  πανάγαθον, τὸν τὴν ἀρχαίαν κατάραν ἀφανίσαντα• διὰ τοῦτό σε, σεσωσμένοι  γεραίρομεν.
Καταβασία. Τὴν  ἀνεξιχνίαστον.

ᾨδὴ δ'. Ἐξέστη  τὰ σύμπαντα.
Ῥημάτων  ὑπήκοος, τῶν του Ἀγγέλου γέγονας, ἄνωθέν σοι Πάτερ καταπτάντος• ὅθεν κατῆλθες  ἀπὸ τοῦ δένδρου σοφέ, πλήρης εὐκαρπίας ψυχικῆς, θάλλων ἐν ταῖς πράξεσι, καὶ  κομῶν τοῖς χαρίσμασι.

Ὡς ἄγγελος  ἅπασι, κατὰ τὴν ὄψιν πέφηνας, τῆς  ἐν τῇ ψυχῇ διαδοθείσης, ἐν τῷ προσώπῳ χάριτος Ὅσιε· ὅθεν  ὥσπερ ἄλλον Ἀβραάμ, οἱ πιστοὶ κατεῖδόν σε, καὶ πιστῶς ὑπεδέξαντο.

Δαβὶδ τὴν  πραότητα, Πάτερ τοΰ Προφητάνακτος, ὡς τὴν κλῆσιν ἔχων ἐμιμήσω• ὅθεν τοῖς πᾶσι  πρᾷος καὶ μέτριος, καὶ διαπρεπὴς ὤφθης σοφέ, ὡς φωτὸς ἀνάπλεως, ἐπιπνοίας τοῦ  Πνεύματος.
Θεοτοκίον.
Ἁγνὴ  Ἀειπάρθενε, Θεοῦ μήτηρ πανάφθορε, Κεχαριτωμένη Θεοτόκε, τὴν ἐναγῆ μου καρδίαν  κάθαρον, ταῖς ἐπιφοραῖς τοῦ δυσμενοῦς, καὶ πηγάζειν ποίησον, ταύτην θεῖα  νοήματα.
Καταβασία.  Ἐξέστη τὰ σύμπαντα.

ᾨδὴ στ'. Τὴν  θείαν ταύτην.
Βίου τοῦ σοῦ  τὴν λαμπρότητα, ἐθαύμασαν οἱ τότε ὁρῶντές σε, Δαβὶδ μακάριε• ἔξω σαρκὸς γὰρ καὶ  αἵματος, ἔζης συντονωτάτῃ, ἀσκήσει χρώμενος.

Ἰδόντες Πάτερ  ὡς Ἄγγελον, τῇ ὄψει καὶ τοῖς τρόποις σε Ἅγιε, τὴν πολιτείαν σου, οἱ βασιλεῖς οἱ  θεόφρονες, ᾐδέσθησαν ὑμνοῦντες, τὸν σὲ δοξάσαντα.

Δυνάμει Πάτερ  τοῦ Πνεύματος, θαυμάτων αὐτουργὸς ἀναδέδειξαι• ὅθεν ἡ πόλις σε, Θεσσαλονίκη  γεραίρουσα, Δαβὶδ ταῖς ἀρεταῖς σου, ἐγκαλλωπίζεται.
Θεοτοκίον.
Ἀπειρογάμως  ἐκύησας, τῶν πάντων Ποιητὴν Ἀειπάρθενε, κόσμον καινίζοντα• ὢ τῶν πολλῶν  μεγαλείων σου! ὅτι Ὑψίστου ὤφθης, Μήτηρ Πανάφθορος.
Καταβασία. Τὴν  θείαν ταύτην.

Κοντάκιον. Ἦχος  δ'. Ἐπεφάνης σήμερον.
Ἑορτάζει  σήμερον Θεσσαλονίκη, τὴν ἁγίαν μνήμην σου, Δαβὶδ Ὁσίων καλλονή, σὲ πρεσβευτὴν  ἀξιόθεον, προβαλλομένη πρὸς Κύριον Ὅσιε.
Ἕτερον. Ἦχος  β'. Τοὺς ἀσφαλεῖς.
Ὡς μιμητὴν  τῶν οὐρανίων τάξεων, καὶ ἀγαθῶν τῶν ἐπιγείων πάροικον, ἐπαξίως μακαρίζομεν, σὲ ὦ  Δαβὶδ θεομακάριστε• τὸν βίον γὰρ ὡς ἄγγελος ἐτέλεσας, καὶ θείων δωρημάτων  κατετρύφησας, ἐξ ὧν καὶ ἡμῖν μετάδος Ὅσιε.
Ὁ Οἶκος.
Από νεότητος  σοφέ, ἀπεριτρέπτῳ πόθῳ, κατηκολούθησας Χριστῷ, τῶν ζωοφόρων ἐντολῶν, καὶ θείων  προσταγμάτων, ἐργάτης δόκιμος φανείς, ὁλοτρόπῳ, σπουδῇ, καὶ φλεγομένῃ θείῳ ἔρωτι  καρδίᾳ• πᾶσαν γὰρ ἠρνήσω του κόσμου προσπάθειαν, καὶ πρὸς Ἀγγέλους ἁμιλλωμένους  ὤφθης συντόνῳ ἐγκρατείᾳ καὶ πάσῃ ἅλλῃ ἀρετῇ ἀσκητικῆς ἐμφρόνως ἀγωγῆς• καὶ ἔτι  μεταρσιούμενος Κυρίῳ, ἐπὶ δένδρου ἀνῆλθες, καὶ πρὸς γνόφον ὑψηλῶν θεωριῶν  εἰσῆλθες, ὅλος καθαρθείς, καὶ θεουργικῇ ἑνώσει ἐθεώθης, καὶ θείων χαρισμάτων  ἐπληρώθης. Διὸ Θεσσαλονίκη ἐν σοὶ ἀγαλλιᾶται, καὶ τὴν σὴν ἑορτάζουσα μνήμην  κραυγάζει, Δαβὶδ Θεοῦ θεράπων γνησιώτατε. Ἐκ τῶν θείων δωρεῶν ὧν κατετρύφησας,  καὶ ἡμῖν μετάδος Ὅσιε.

Συναξάριον.
Τῇ ΚΣΤ' τοῦ  αὐτοῦ μηνός, μνήμη τοῦ Ὁσίου καὶ Θεοφόρου Πατρὸς ἡμῶν Δαβὶδ τοΰ ἐν Θεσσαλονίκη.

Στίχ. Δαβὶδ συνήφθης  τῷ πάλαι Δαβὶδ νέε,
Ἄλλον Γολιὰθ  σαρκικὰ κτείνας πάθη.
Ἕκτη  ἐξεπέρησε πύλας βίου εἰκάδι Δαβίδ.

Ταῖς αὐτοῦ  πρεσβείαις Χριστέ, ὁ Θεός, καὶ  πάντων σου τῶν Ἁγίων, ἐλέησον καὶ σῶσον ἡμᾶς. Ἀμήν.

ᾨδὴ ζ'. Οὐκ  ἐλάτρευσαν.
Γνόφον ἄϋλον,  ὑπεισελθὼν ἐν Πνεύματι, Δαβὶδ μακάριε, ὡς καθαρὸς τὴν ψυχήν, Θεοῦ τὴν  λαμπρότητα, καρδίας ὄμμασιν, εἶδες Ὅσιε, καὶ μετοχῇ τῇ κρείτονι, ὅλος φῶς τῷ  κόσμῳ ὤφθης.

Ὡς συνώνυμος,  Δαβὶδ τοῦ προφητάνακτος, τοῦτον μιμούμενος, τὸν νοητὸν Γολιάθ, σφενδόνῃ τῶν  πόνων σου, εἰς γῆν κατέβαλες καὶ συνέτριψας, τὴν κάραν τούτου Ὅσιε, ταπεινώσεως  τοῖς ὅπλοις.

Νοῦν θεόφρονα, Πάτερ Δαβὶδ κτησάμενος, σοφῶς ἐβάδισας, τῶν ἀρετῶν τὴν ὁδόν, καὶ σκεῦος πολύτιμον, ὤφθης τοῦ Πνεύματος, καὶ ὑπόδειγμα, τῶν μοναζόντων Ἅγιε, πρὸς ἐνθέους  ἐπιδόσεις.

Ἀκαθαίρετος  πύργος τῆς ταπεινώσεως, Δαβὶδ γενόμενος, καὶ κατ' ἐχθρῶν νοητῶν, ἰσχὺν ἀπροσμάχητον, περιζωσάμενος, ἐθεράπευσας, τὸν δαιμονῶντα Ὅσιε, νεανίαν προσευχῇ σου.
Θεοτοκίον.
Σωματούμενον,  ἐν τῇ γάστρι σου ἔσχηκας, τὸν ἀπερίληπτον, καὶ ἐπὶ πάντων Θεόν, καὶ τοῦτον  γεγένηκας, διπλοῦν ταῖς φύσεσι, μίαν ἔχοντα, ὑπόστασιν Πανάμωμε, καὶ μετὰ τὸν  φρικτὸν τόκον.
Καταβασία. Οὐκ  ἐλάτρευσαν.

ᾨδὴ η'. Παῖδας  εὐαγεῖς.
Γέρας σε καὶ  ἄδυτον λαμπτῆρα, ἡ πόλις Θεσσαλονίκη Πάτερ κέκτηται, καὶ ταῖς σαῖς ἐλλάμψεσι,  σκότους παθῶν ῥύεται, καὶ πρὸς τὸ φῶς ἰθύνεται τῆς ἄνω κλήσεως• διὸ τὴν  φωτοφόρον σου μνήμην, Δαβὶδ Θεοφόρε, λαμπροφανῶς γεραίρει.

Ἔχων σου τὸ  ὄμμα τῆς καρδίας, πρὸς φέγγος ἀποσκοποῦν Θεοῦ τὸ ἄδυτον, τῆς τυφλῆς διήνοιξας,  γυναικὸς τὰ ὄμματα, Δαβὶδ Θεομακάριστε, θείᾳ ἐντεύξει σου• Χριστὸς γὰρ ὃν  ἐδόξασας Πάτερ, λαμπρῶς σε δοξάζει, θαυματουργίαις θείαις.

Ῥήσεων τῶν  σῶν καθυπακούσας, ὁ ἄναξ ὁ εὐσεβὴς Δαβὶδ θεόπνευστε, ἅπαντα πεπλήρωκε, Πάτερ  ἅπερ ᾔτησας• χερσὶ γὰρ φέρων ἄνθρακας καὶ μείνας ἄφλεκτος, ἐνώπιον αὐτοῦ  ὑπεδήλους, τὴν ἐν σοὶ θέοφρον, πλουσιωτάτην χάριν.
Θεοτοκίον.
Ἄνω οἱ χοροὶ  τῶν Ἀσωμάτων, Παρθένε, τὸ πρόσωπόν σου λιτανεύουσιν τὴν σὴν ἐξιστάμενοι, δόξαν  ἀκατάληπτον, κάτω δὲ τὸ ἀνθρώπινον γένος προσπίπτει σοι, καὶ πίστει ἐκβοᾷ σοι,  Παρθένε σκέπε Θεοτόκε, ἡμᾶς πάσης ἀνάγκης.
Καταβασία.  Παῖδας εὐαγεῖς.

ᾨδὴ θ'. Ἅπας  γηγενής.
Σοῦ τὴν πρὸς  Θεόν, προεῖπας μετάστασιν ἡνίκα Ὅσιε, πρὸς τὴν Βασιλεύουσαν, ἐν γήρᾳ πίονι τὰς  πορείας σου, ἐποίεις δι' ἀγαπησιν Πάτερ τῆς Πόλεως, ἐν ᾗ χαίρων, τὸν καλὸν ἀγῶνά  σου, ἠγωνίσω Δαβὶδ παναοίδιμε.

Ἵνα ἐκ τοῦ  σοῦ, ἁγίου κομίσωνται Λειψάνου Ἅγιε, χάριν τε καὶ ἔλεος, Θεσσαλονίκης ἡ πόλις  ἅπασα, ἐξῆλθε προϋπάντησιν ποιοῦσα πάνδημον, σὺν τῷ ταύτης Ποιμενάρχῃ, Ὅσιε,  ἀνυμνοῦσα τὴν θείαν σου Κοίμησιν.

Μύρου νοητοῦ,  ὀσμὴ ἐπουράνιος πλουσία κέχυται, καὶ ᾠδαὶ ἠκούοντο, ἀπὸ στομάτων Ἀγγέλων Ἅγιε,  ὅτε πρὸς τὰ οὐράνια ἔβης σκηνώματα, τοῖς ἐν κόσμῳ, ἐμφανῶς σημαίνουσαι, ἣν  ἐπλούτησας δόξαν αἰώνιον.

Ὁ περιφανής,  ἀστὴρ τῆς ἀσκήσεως Δαβὶδ μακάριε, κλέος τὸ περιδόξον, Θεσσαλονίκης καὶ τεῖχος  ἄρρηκτον, σῷζε ἀεὶ τὴν πόλιν σου ἐκ πάσης θλίψεως, καὶ πταισμάτων, αἴτει Πάτερ  ἄφεσιν, τῷ ὑφάναντι τόνδε τὸν ὕμνον σου.
Θεοτοκίον.
Ὕψιστον Θεόν,  γενόμενον ἄνθρωπον ἐκ τῶν αἱμάτων σου, πλούτῳ ἀγαθότητος, κυοφορήσασα ὑπὲρ  ἔννοιαν, Ἀδὰμ τὴν πάλαι ἔκπτωσιν Ἁγνὴ ἀνύψωσας, καὶ τοῦ πλάνου, τὴν ὀφρὺν  κατέρραξας• διὰ τοῦτο ὑμνοῦμέν σε ἅπαντες.
Καταβασία. Ἅπας  γηγενής.

Ἐξαποστειλάριον. Τοῖς μαθηταῖς συνέλθωμεν.
Πάσης  προσύλου σχέσεως, ἐγκρατείᾳ συντόνῳ καὶ τοῖς λοιποῖς παλαίσμασι τῆς ἀμέμπτου  ζωῆς σου, τὴν σὴν ψυχὴν ἐκκαθάρας, ὄργανον ἀπαθείας, καὶ δωρεῶν τοῦ Πνεύματος,  ἀνεδείχθης δοχεῖον περιφανές, ἅπασι παρέχων Δαβὶδ παμμάκαρ, τὴν χάριν τὴν  σωτήριον, ὡς θεράπων Κυρίου.
Θεοτοκίον.
Ὑπερφυῶς  κυήσασα, τὸν Σωτῆρα καὶ Κτίστην, καὶ μετὰ τόκον μείνασα, ὥσπερ ἦς πρὸ τοῦ τόκου,  Παρθένος πανακήρατος, Ἀειπάρθενε Κόρη, πάσης φθορᾶς καὶ θλίψεως, καὶ ὀργῆς καὶ  μανίας τοῦ δυσμενοῦς, ἀσινεῖς διάσῳζε Θεοτόκε, τοὺς πίστει καταφεύγοντας τῇ Ἁγίᾳ  σου Σκέπῃ.

Εἰς τοὺς Αἴνους. Ἱστῶμεν στίχους δ' καὶ ψάλλομεν τὰ ἑξῆς Προσόμοια.
Ἦχος α'. Τῶν  οὐρανίων ταγμάτων.
Τὴν τῶν  Ἀγγέλων ἐν κόσμῳ ζωὴν μιμούμενος, τῶν ἐπὶ γῆς ἡδέων, ἐμακρύνθης Θέοφρον, καὶ  πόνοις ἐγκρατείας Πάτερ Δαβίδ, τὴν ψυχὴν καθῃράμενος, τοῦ Παρακλήτου ἐδέξω τὰς  δωρεᾶς, διαλάμπων ἐν τοῖς θαύμασιν.

Ἐπὶ τοῦ  δένδρου ἀνῆλθες ἐνθέῳ ἔρωτι, καὶ ἐν αὐτῷ σκηνώσας, ὡς ἀσώματος Πάτερ μετάρσιος  ἐδείχθης ταῖς ἀρεταῖς, καὶ φωτὸς θείου ἔμπλεως, καταφωτίζων τοὺς πίστει  εἰλικρινεῖ, προσιόντας τῇ σῇ χάριτι.

Πρᾶος καὶ  ἄκακος ὤφθης Πάτερ καὶ μέτριος, τὸν κεκρυμμένον ἔνδον, τῇ καρδίᾳ σου πλοῦτον, τῇ ὄψει ὑποφαίνων  καὶ τοῖς λοιποῖς, θαυμαστοῖς προτερήμασι, δι' ὧν ῥυθμίζεις τὸ φρόνημα τῶν πιστῶν, πρὸς ἀγάπην Δαβὶδ ἔνθεον.

Θεσσαλονίκη  τελοῦσα τὴν θείαν μνήμην σου, τοὺς σοὺς λαμπροὺς ἀγῶνας  Θεοφόρε γεραίρει, ᾗ δίδου οὐρανόθεν τὴν Πατρικήν, εὐλογίαν σου Ὅσιε, σὺν τῷ κλεινῷ Δημητρίῳ  φρουρῶν αὐτήν, ἀπὸ πάσης περιστάσεως.
Δόξα...  Ἦχος πλ. α'.
Ὅσιε Πάτερ,  ἀγάπῃ θείᾳ πτερωθείς, τῶν χαμαὶ κειμένων τὸν πόθον, ἐμφρόνως ὑπερεῖδες•  Θεόληπτος γὰρ ὤφθης, ἐν τῇ μελέτῃ τοῦ κρείττονος, καὶ Θεοφόρος ἐγένου ἐν τῇ  ἀποθέσει τῶν γεηρῶν φρονημάτων, δι' ἀσκητικῶν καμάτων• πράξει γὰρ διαπρέπων,  θεωρίᾳ τὸν βίον ἐκόσμησας, καὶ θαύμασι δεδόξασαι, τῇ Θεϊκῇ χορηγίᾳ. Ὅθεν  δυσωποῦμέν σε, οἱ τὴν μνήμην τελοῦντές σου Δαβὶδ μακάριε, πρέσβευε ὑπὲρ τῶν  ψυχῶν ἡμῶν.
Καὶ νῦν... Θεοτοκίον.
Μακαρίζομέν  σε Θεοτόκε Παρθένε...

Δοξολογία  μεγάλη καὶ ἀπόλυσις.

Εἰς τὴν  Λειτουργίαν.
Τὰ συνήθη. Ἀπόστολον καὶ Εὐαγγέλιον τοῦ Ἁγίου  Σάββα.

Κοινωνικόν. Εἰς  μνημόσυνον...

Μεγαλυνάριον.
Βίῳ διαπρέπων  ἀσκητικῷ, ἄγγελος ἐδείχθης, μετὰ σώματος ἐπὶ γῆς• ὅθεν τὴν σὴν χάριν, Πόλις  Θεσσαλονίκη, Πάτερ Δαβὶδ κηρύττει, ἣν σκέπε πάντοτε.

Δίστιχον. Δαβὶδ θείας  πλῆσόν με ἀγάπης Πάτερ Γεράσιμον μέλψαντα τὰς ἀρετὰς σου.
</document>
