<?xml version="1.0" encoding="UTF-8"?>
<document book="min_ext" part="may" name="11b_may" title="Μνήμη τῶν Ἁγίων, ἐνδόξων ἰσαποστόλων καὶ αὐταδέλφων Κυρίλλου καὶ  Μεθοδίου, τῶν Θεσσαλονικέων, φωτιστῶν τῶν Σλάβων καὶ ἁπάσης Εὐρώπης.">
ΤΗ ΙΑ' ΤΟΥ ΜΑΪΟΥ
Ποιηθεῖσα ἐν Ἁγίῳ Ὄρει ὑπὸ  Γερασίμου Μοναχοῦ Μικραγιαννανίτου, ὑμνογράφου τῆς Μεγάλης τοῦ Χριστοῦ  Ἐκκλησίας, καὶ ἐκδοθεῖσα προνοίᾳ τοῦ Σεβ. Μητροπολίτου Θεσσαλονίκης κ.  Παντελεήμονος κατόπιν ἐγκρίσεως τῆς Ἱερᾶς Συνόδου τῆς Ἐκκλησίας τῆς Ἑλλάδος».

Τῌ ΙΑ' ΤΟΥ ΑΥΤΟΥ ΜΗΝΟΣ ΜΑΪΟΥ
Μνήμη τῶν Ἁγίων, ἐνδόξων ἰσαποστόλων καὶ αὐταδέλφων Κυρίλλου καὶ  Μεθοδίου, τῶν Θεσσαλονικέων, φωτιστῶν τῶν Σλάβων καὶ ἁπάσης Εὐρώπης.

ΕΝ Τῼ ΜΙΚΡῼ ΕΣΠΕΡΙΝῼ

Ἱστῶμεν στίχους δ' καὶ ψάλλομεν τὰ ἑξῆς Προσόμοια.
Ἦχος β'. Ὅτε ἐκ τοῦ ξύλου.
Μνήμην τὴν  πανίερον ὑμῶν, Θεσσαλονικέων τὰ στίφη, πανηγυρίζομεν, Κύριλλε θεόσοφε σὺν  Μεθοδίῳ ὁμοῦ, τῷ ἁγίῳ ναῷ ὑμῶν, πιστῶς συνελθόντες, καὶ κατασπαζόμεθα, ὑμῶν τὰ  λείψανα, ἅπερ εὐδοκίᾳ τῇ θείᾳ, δέδωκεν ἡμῖν ὁ Δεσπότης, χάριν ἡμῖν θείαν  ἀναβλύζοντα.

Φέγγει  οὐρανίων ἀρετῶν, διὰ πολιτείας ἁγίας, καταλαμπόμενοι, καὶ τῆς θείας χάριτος, τῶν  Ἀποστόλων Χριστοῦ, κοινωνοὶ χρηματίσαντες, ἐκ τοῦ Βυζαντίου, πρὸς χώρας  ἐδράμετε, τῶν Σλάβων Ἅγιοι, καὶ τοὺς ἐν αὐταῖς πλανωμένους, πρὸς Εὐαγγελίου τὸν  δρόμον, θείῳ ἐπιστρέψατε κηρύγματι.

Πόνους τε  καὶ θλίψεις καρτερῶς, Κύριλλε σοφὲ θεηγόρε, σὺν Μεθοδίῳ ὁμοῦ, ἅγιοι αὐτάδελφοι,  θεοειδέστατοι, ὑπεμείνατε χαίροντες, ἐν χώραις τῶν Σλάβων, δρόμον ἰσαπόστολον,  στερρῶς ἀνύοντες. Ὅθεν πρὸς τὸ φῶς τοῦ Κυρίου, ἔθνη καὶ λαοὺς τοὺς ἐν σκότει,  λόγοις τε καὶ θαύμασιν ἰθύνατε.
Χαίρει καὶ  καυχᾶται ἐν ὑμῖν, Θεσσαλονικέων ἡ πόλις, ὑμᾶς βλαστήσασα, Ἅγιε Μεθόδιε, καὶ θεῖε  Κύριλλε, καὶ ὡς ἄλλον ἁγίασμα, ἐκτήσατο ἤδη, τὸν σεπτὸν ναὸν ὑμῶν, ᾧ  προσερχόμενοι, ἄγομεν ᾠδαῖς τε καὶ ὕμνοις, ἐν ἀγαλλιάσει καρδίας, τὴν ἁγίαν  μνήμην ὑμῶν ἔνδοξοι.
Δόξα. Ἦχος β'.
Τοῦ  Εὐαγγελίου τῆς χάριτος, ἱερουργοῦντες τὸν λόγον, ἀρετῶν τὴν πρᾶξιν, Ἀποστολικῷ  ζήλῳ ἐλαμπρύνατε, ὡς τοῦ Χριστοῦ θεράποντες· καὶ πεπλανημένοις ἀποσταλέντες  ἔθνεσι, τῆς ἀληθείας τὴν χάριν, ἐν αὐτοῖς ἐκηρύξατε, λόγῳ καὶ ἔργῳ ἐκφαίνοντες,  τῶν θείων οἰκτιρμῶν τὸν πλοῦτον. Ἀλλ' ὦ αὐτάδελφοι ἔνδοξοι, Κύριλλε καὶ Μεθόδιε,  τῆς θείας δόξης κοινωνοῦντες, Κυρίῳ πρεσβεύσατε, ὑπὲρ τῶν ψυχῶν ἡμῶν.
Καὶ νῦν. Τῆς ἑορτῆς.

Ἀπόστιχα. Ἦχος β'. Οἶκος τοῦ Ἐφραθᾶ.
Λύχνοι  περιφανεῖς, τῆς θείας φωταυγείας, λαοῖς ἐσκοτισμένοις, ὁμοῦ σὺν Μεθοδίῳ, Κύριλλε  ἀνεδείχθητε.
Στίχ.  Τὸ στόμα μου λαλήσει σοφίαν καὶ ἡ μελέτη τῆς καρδίας μου σύνεσιν.
Χάριν διὰ  παντός, ὑμῖν ὁμολογοῦσιν, αἱ χῶραι αἱ τῶν Σλάβων· ὅτι αὐτὰς πρὸς γνῶσιν, Χριστοῦ  καθωδηγήσατε.
Στίχ.  Τίμιος ἐναντίον Κυρίου ὁ θάνατος τῶν ὁσίων αὐτοῦ.
Πίστει τοῖς  ἱεροῖς, ὑμῶν λειψάνοις σπεύδει, πόλις Θεσσαλονίκη, Κύριλλε θεηγόρε, καὶ ἱερὲ  Μεθόδιε.
Δόξα. Τριαδικόν.
Ἕνα σε ἐν  τρισίν, ἐκήρυξε προσώποις, Θεὸν Τριὰς Ἁγία, δυὰς τῶν Αὐταδελφων, ἐσκοτισμένοις  ἔθνεσιν.
Καὶ νῦν. Θεοτοκίον.
Σάρκα ἐκ  τῶν ἁγνῶν, ἀτρέπτως σου αἱμάτων, λαβὼν Ἁγνὴ ὁ Λόγος, τὸν κόσμον Θεοτόκε, ἐκ τῆς  ἀρᾶς ἐρρύσατο.

Καὶ Ἀπόλυσις.
ΕΣΠΕΡΙΝῼ
Μετὰ τὸν Προοιμιακόν, τό,  Μακάριος  ἀνήρ. Εἰς δὲ τό, Κύριε, ἐκέκραξα,  ἱστῶμεν στίχους στ' καὶ ψάλλομεν τὰ ἑξῆς Προσόμοια.
Ἦχος δ'. Ὡς γενναῖον ἐν Μάρτυσιν.
Ἀποστόλων  ὁμότροποι, ὡς τοῦ ζήλου συμμέτοχοι, ἀληθῶς ἐδείχθητε παμμακάριστοι· τῆς  εὐσεβείας τὸν λόγον γάρ, λαμπρῶς ἐκηρύξατε, τοῖς ἐν σκότει καὶ σκιᾷ, τῆς ἀπάτης  καθεύδουσι, θείῳ Πνεύματι. Διὰ τοῦτο ὑμᾶς ἀνευφημοῦμεν, Πάτερ Κύριλλε θέοφρον,  καὶ θεηγόρε Μεθόδιε.

Λαμπρυνθέντες ἐν Πνεύματι, καὶ σοφίας τοῖς δόγμασιν, ἑαυτοὺς κοσμήσαντες βίῳ  κρείττονι, ἐκ βασιλίδος τῶν πόλεων, μακρὰν ἀπεστάλητε, εἰς τῶν Σλάβων τάς φυλάς,  ὡς Ἀπόστολοι ἔνθεοι, Πάτερ Κύριλλε, καὶ Μεθόδιε, ταύτας ἐπιστρέφειν, πρὸς  Χριστὸν καὶ συνετίζειν, αὐτῶν τὸν νοῦν θείᾳ χάριτι.

Ὥσπερ μήτηρ  καλλίτεκνος, ἐν ὑμῖν ἐπαγάλλεται, θεηγόρε Κύριλλε καὶ Μεθόδιε, Θεσσαλονίκη ἐν  πόλεσιν, ἡ πόλις ἡ ἔνδοξος, ἡ βλαστήσασα ὑμᾶς, καὶ ἐν πίστει πλουτήσασα, μικρὸν  λείψανον, ἐκ τῆς θείας σοροῦ ὑμῶν γεραίρει, τὴν ἁγίαν ὑμῶν μνήμην, ἐν τῷ ναῷ  ὑμῶν Ἅγιοι.

Οἱ τῶν  Σλάβων Ἀπόστολοι, καὶ διδάσκαλοι μέγιστοι, καὶ φωστῆρες ἄδυτοι θείας πίστεως,  καὶ ὑποφῆται θεόσοφοι, πρὸς βίον ὑπέρτερον, καὶ μεσῖται πρὸς Χριστόν, ὁ θεόφρων  Μεθόδιος, καὶ ὁ Κύριλλος, τὰ κατάκαρπα δένδρα θείων ἔργων, καὶ βλαστοὶ οἱ  φωτοφόροι, Θεσσαλονίκης τιμάσθωσαν.

Χαριστήριον  αἴνεσιν,  προσφορὰν ὡς εὐγνώμονα,  Ἐκκλησίαι ἅπασαι ὑμῖν ᾄδουσι,  Κύριλλε Πάτερ θεόληπτε,  καὶ θεῖε Μεθόδιε,  Μοραβίας εὐλαβῶς,  Παννονίας γεραίρουσαι,  Βουλγαρίας τε,  ὡς εἰσόδους ὑμᾶς πρὸς σωτηρίαν,  καὶ ἀρχὴν καὶ ὑποφήτας,  τῆς πρὸς Χριστὸν οἰκειώσεως.

Τῷ ἁγίῳ ναῷ  ὑμῶν,  ὃν πιστῶς ἀνεγείραμεν,  ὡς ἁγιαστήριον θείου Πνεύματος,  Θεσσαλονίκη προστρέχουσα,  ὑμῶν τὴν πανίερον,  ἑορτάζει ἑορτήν,  ἱερώτατε Κύριλλε καὶ Μεθόδιε,  καὶ τοῖς θείοις προσπίπτουσα λειψάνοις,  εὐλαβῶς τὴν θείαν χάριν,  τὴν ἐν αὐτοῖς εἰσκομίζεται.
Δόξα. Ἦχος πλ. β'.
Σήμερον  λαμπροφανὴς ἀνέτειλεν, ἡ τῶν Ἰσαποστόλων μνήμη, Κυρίλλου καὶ Μεθοδίου, τὴν  Ἐκκλησίαν λαμπρύνουσα· τῆς εὐσεβείας γὰρ τὸ φῶς δᾳδουχεῖ, καὶ τῶν πιστῶν τὰς  χορείας διεγείρει, βοᾷν πρὸς αὐτούς· Χαίρετε ἀποστολικῆς ἐξουσίας κοινωνοί, καὶ  τοῦ Εὐαγγελίου τῆς εἰρήνης, διαπρύσιοι κήρυκες· χαίρετε οἱ τὰς κεχερσωμένας τῶν  Σλάβων καρδίας, τῷ ἀρότρῳ τοῦ λόγου γεωργήσαντες, πρὸς καρποφορίαν σωτήριον·  χαίρετε Θεσσαλονίκης ἀειθαλεῖς ὅρπηκες, καὶ πάσης Ἐκκλησίας, ἄδυτοι ἀστέρες.  Ἀλλ' ὡς ἔχοντες παρρησίαν πρὸς Χριστόν, ὡς Ἀποστόλων μιμηταί, πρεσβεύσατε ὑπὲρ  τῶν ψυχῶν ἡμῶν.
Καὶ νῦν. Τῆς ἑορτῆς.

Εἴσοδος, Φῶς ἱλαρόν, τὸ Προκείμενον τῆς ἡμέρας, καὶ τὰ  Ἀναγνώσματα.
Παροιμιῶν τὸ Ἀνάγνωσμα (Κεφ. ι' 7, γ' 13).
Μνήμη  δικαίου μετ' ἐγκωμίων, καὶ εὐλογία Κυρίου ἐπὶ κεφαλὴν αὐτοῦ. Μακάριος ἄνθρωπος,  ὃς εὗρε σοφίαν, καὶ θνητός, ὃς εἶδε φρόνησιν. Κρεῖσσον γὰρ αὐτὴν ἐμπορεύεσθαι, ἢ  χρυσίου καὶ ἀργυρίου θησαυρούς. Τιμιωτέρα δέ ἐστι λίθων πολυτελῶν· οὐκ  ἀντιτάσσεται αὐτῇ οὐδὲν πονηρόν· εὔγνωστός ἐστι πᾶσι τοῖς ἐγγίζουσιν αὐτήν· πᾶν  δὲ τίμιον, οὐκ ἄξιον αὐτῆς ἐστιν. Ἐκ γὰρ τοῦ στόματος αὐτῆς ἐκπορεύεται  δικαιοσύνη, νόμον δὲ καὶ ἔλεον ἐπὶ γλώσσης φορεῖ. Τοιγαροῦν ἀκούσατέ μου, ὦ  τέκνα, σεμνὰ γὰρ ἐρῶ· καὶ μακάριος ἄνθρωπος, ὃς τὰς ἐμὰς ὁδοὺς φυλάξει. Αἱ γὰρ  ἔξοδοί μου, ἔξοδοι ζωῆς, καὶ ἑτοιμάζεται θέλησις παρὰ Κυρίου. Διὰ τοῦτο παρακαλῶ  ὑμᾶς, καὶ προΐεμαι ἐμὴν φωνὴν υἱοῖς ἀνθρώπων. Ὅτι ἐγὼ ἡ Σοφία κατεσκεύασα βουλὴν  καὶ γνῶσιν καὶ ἒννοιαν· ἐγὼ ἐπεκαλεσάμην. Ἐμὴ βουλὴ καὶ ἀσφάλεια, ἐμὴ φρόνησις,  ἐμὴ δὲ ἰσχύς. Ἐγὼ τοὺς ἐμὲ φιλοῦντας ἀγαπῶ, οἱ δὲ ἐμὲ ζητοῦντες, εὑρήσουσι  χάριν. Νοήσατε τοίνυν, ἄκακοι, πανουργίαν, οἱ δὲ ἀπαίδευτοι ἔνθεσθε καρδίαν.  Εἰσακούσατέ μου καὶ πάλιν, σεμνὰ γὰρ ἐρῶ, καὶ ἀνοίγω ἀπὸ χειλέων ὀρθά. Ὅτι  ἀλήθειαν μελετήσει ὁ λάρυγξ μου, ἐβδελυγμένα δὲ ἐναντίον ἐμοῦ χείλη ψευδῆ. Μετὰ  δικαιοσύνης πάντα τὰ ῥήματα τοῦ στόματός μου· οὐδὲν ἐν αὐτοῖς σκολιόν, οὐδὲν  στραγγαλιῶδες. Πάντα εὐθέα ἐστὶ τοῖς νοοῦσι καὶ ὀρθὰ τοῖς εὑρίσκουσι γνῶσιν.  Διδάσκω γὰρ ὑμῖν ἀληθῆ, ἵνα γὲνηται ἐν Κυρίῳ ἡ ἐλπὶς ὑμῶν, καὶ πλησθήσεσθε  πνεύματος.
Παροιμιῶν τὸ Ἀνάγνωσμα (Κεφ. ι' 31).
Στόμα  δικαίου ἀποστάζει σοφίαν, γλῶσσα δὲ ἀδίκου ἐξολεῖται. Χείλη ἀνδρῶν δικαίων  ἐπίστανται χάριτας, στόμα δὲ ἀσεβῶν καταστρέφεται. Ζυγοὶ δόλιοι, βδέλυγμα  ἐνώπιον Κυρίου· στάθμιον δὲ δίκαιον, δεκτὸν αὐτῷ. Οὗ ἐὰν εἰσέλθῃ ὕβρις, ἐκεῖ καὶ  ἀτιμία· στόμα δὲ ταπεινῶν μελετᾷ σοφίαν. Τελειότης εὐθέων ὁδηγήσει αὐτούς, καὶ  ὑποσκελισμὸς ἀθετούντων προνομεύσει αὐτούς. Οὐκ ὠφελήσει ὑπάρχοντα ἐν ἡμέρᾳ  θυμοῦ, δικαιοσύνη δὲ ῥύσεται ἀπὸ θανάτου. Ἀποθανὼν δίκαιος ἔλιπε μετάμελον·  πρόχειρος δὲ γίνεται καὶ ἐπίχαρτος ἀσεβῶν ἀπώλεια. Δικαιοσύνη ἀμώμου ὀρθοτομεῖ  ὁδούς, ἀσέβεια δὲ περιπίπτει ἀδικίᾳ. Δικαιοσύνη ἀνδρῶν ὀρθῶν ῥύσεται αὐτούς, τῇ  δὲ ἀβουλίᾳ ἁλίσκονται παράνομοι. Τελευτήσαντος ἀνδρὸς δικαίου, οὐκ ὄλλυται  ἐλπίς· τὸ δὲ καύχημα τῶν ἀσεβῶν ὄλλυται. Δίκαιος ἐκ θήρας ἐκδύνει, ἀντ΄ αὐτοῦ δὲ  παραδίδοται ὁ ἀσεβής. Ἐν στόματι ἀσεβῶν, παγὶς πολίταις, αἴσθησις δὲ δικαίων  εὔοδος. Ἐν ἀγαθοῖς δικαίων κατώρθωται πόλις, καὶ ἐν ἀπωλείᾳ ἀσεβῶν ἀγαλλίαμα. Ἐν  εὐλογίᾳ εὐθέων ὑψωθήσεται πόλις· στόματι δὲ ἀσεβῶν, κατασκαφήσεται. Μυκτηρίζει  πολίτας ἐνδεὴς φρενῶν, ἀνὴρ δὲ φρόνιμος ἡσυχίαν ἄγει.
Σοφίας Σολομῶντος τὸ Ἀνάγνωσμα (Κεφ. ε' 5, στ' 1).
Δίκαιοι εἰς  τὸν αἰῶνα ζῶσι, καὶ ἐν Κυρίῳ ὁ μισθὸς αὐτῶν, καὶ ἡ φροντὶς αὐτῶν παρὰ Ὑψίστῳ.  Διὰ τοῦτο λήψονται τὸ βασίλειον τῆς εὐπρεπείας, καὶ τὸ διάδημα τοῦ κάλλους ἐκ  χειρὸς Κυρίου· ὅτι τῇ δεξιᾷ αὐτοῦ σκεπάσει αὐτούς, καὶ τῷ βραχίονι ὑπερασπιεῖ  αὐτῶν. Λήψεται πανοπλίαν τὸν ζῆλον αὐτοῦ, καὶ ὁπλοποιήσει τὴν κτίσιν εἰς ἄμυναν  ἐχθρῶν. Ἐνδύσεται θώρακα, δικαιοσύνην· καὶ περιθήσεται κόρυθα, κρίσιν  ἀνυπόκριτον. Λήψεται ἀσπίδα ἀκαταμάχητον, ὁσιότητα· ὀξυνεῖ δὲ ἀπότομον ὀργὴν εἰς  ῥομφαίαν. Συνεκπολεμήσει αὐτῷ ὁ κόσμος ἐπὶ τοὺς παράφρονας· πορεύσονται εὔστοχοι  βολίδες ἀστραπῶν, καὶ ὡς ἀπὸ εὐκύκλου τόξου, τῶν νεφῶν, ἐπὶ σκοπὸν ἁλοῦνται, καὶ  ἐκ πετροβόλου θυμοῦ πλήρεις ῥιφήσονται χάλαζαι. Ἀγανακτήσει κατ' αὐτῶν ὕδωρ  θαλάσσης· ποταμοὶ δὲ συγκλύσουσιν ἀποτόμως. Ἀντιστήσεται αὐτοῖς πνεῦμα δυνάμεως,  καὶ ὡς λαῖλαψ ἐκλικμήσει αὐτούς, καὶ ἐρημώσει πᾶσαν τὴν γῆν ἀνομία, καὶ ἡ  κακοπραγία περιτρέψει θρόνους δυναστῶν. Ἀκούσατε οὖν, βασιλεῖς, καὶ σύνετε·  μάθετε, δικασταὶ περάτων γῆς· ἐνωτίσασθε, οἱ κρατοῦντες πλήθους καὶ γεγαυρωμένοι  ἐπὶ ὄχλοις ἐθνῶν ὅτι ἐδόθη παρὰ Κυρίου ἡ κράτησις ὑμῖν, καὶ ἡ δυναστεία παρὰ  Ὑψίστου.

Εἰς τὴν Λιτήν.
Ἰδιομελα. Ἦχος α'.
Ἀγάλλου ἐν  Κυρίῳ, πόλις Θεσσαλονίκη, ὡς μήτηρ καλλίγονος, ἐπὶ τέκνοις χορεύουσα· ἐκ σοῦ γὰρ  ἀνεβλάστησαν, Κύριλλος καὶ Μεθόδιος, ὡς φοίνικες γλυκύκαρποι, ἀποστολικῶν  χαρίτων, καὶ τῆς εὐσεβείας τὸ μυστήριον, εἰδωλομανοῦσιν ἔθνεσι, θεολήπτῳ γλώσσῃ  ἐκήρυξαν· καὶ τὴν Ἐκκλησίαν πᾶσαν κάλεσον, τάς ἀριστείας αὐτῶν ὑμνῆσαι, καὶ τῶν  ἀγώνων τὰ τρόπαια, καὶ τῶν καμάτων τὰ γέρα, τῷ ἐν αὐτοῖς δοξασθέντι βοῶσα· Κύριε  δόξα σοι.
Ἦχος β'.
Τίς ἐπαξίως  ὑμνήσει, τῶν ἀποστολικῶν ὑμῶν δρόμων τοὺς καμάτους, καὶ τάς θλίψεις καὶ ἱδρῶτας,  Αὐτάδελφοι θεόσοφοι; Κατὰ Παῦλον γὰρ τὸν μέγαν, πλείστας χώρας διήλθετε καὶ  πόλεις καὶ λαοὺς καὶ ἔθνη, ὑπήκοα Χριστῷ προσηγάγετε, τῇ ἐκφάνσει τῆς ἀληθείας·  ὡς γὰρ ἐκεῖνος ἐξ Ἱερουσαλήμ, οὕτω καὶ ὑμεῖς, ἐκ Βυζαντίου ἐξήλθετε, καὶ  σλαβικοῖς ἐπέστητε ἔθνεσι, τῆς ἐν Χριστῷ ζωῆς, τὰ ἀγαθὰ εὐαγγελιζόμενοι, καὶ  σωτηρίας αἰωνίου τὴν ἔλλαμψιν. Ἀλλ' ὦ Μεθόδιε καὶ Κύριλλε, πρεσβεύσατε ὑπὲρ τῶν  ψυχῶν ἡμῶν.
Ἦχος γ'.
Τοῦ  Παρακλήτου τῷ φωτί, ὡς τῷ Φωτίῳ συγγενόμενοι, καταλαμφθέντες τὴν ψυχήν, φωστῆρες  παγκόσμιοι ὤφθητε, Κύριλλε καὶ Μεθόδιε· καὶ ταῖς θείαις αὐτοῦ χερσί,  μυσταγωγηθέντες τὰ κρείττονα, ἀποστολὴν ἱερὰν ἐνεπιστεύθητε, ἀποστολικοῖς  προτερήμασι κοσμούμενοι· καὶ τοῖς ἐν πλάνῃ λαοῖς, σαφῶς ἱερουργήσαντες τὸ  Εὐαγγέλιον Χριστοῦ, ἡ προσφορὰ ὑμῶν εὐπρόσδεκτος, καὶ ἡγιασμένη Θεῷ  προσενήνεκται· ᾧ καὶ ἡμᾶς προσάγετε, σεσωσμένους λιταῖς ὑμῶν.
Ἦχος δ'.
Ἀποστολικὴν  ἀναλαβόντες πορείαν, τῆς εὐσεβείας φυτοκόμοι ὤφθητε, καὶ ἐσφαλμένων ἠθῶν, καὶ  βίου χείρονος, ῥιζοτόμοι ἔνθεοι· τὸν γὰρ λόγον τῆς χάριτος, ἐν δυνάμει καὶ  Πνεύματι Ἁγίῳ, καὶ πολλῇ πληροφορίᾳ ἐκηρύξατε· διὸ Χαζαρία καὶ Μοραβία, Παννονία  καὶ Βουλγαρία, τῷ κηρύγματι ὑμῶν καταυγασθεῖσαι, ὡς θεμελίους τῆς πίστεως, καὶ  ὁδηγοὺς πρὸς σωτηρίαν ὑμᾶς γεραίρουσι· καὶ πᾶσα ἡ τοῦ Χριστοῦ Ἐκκλησία, τὴν  μνήμην ὑμῶν μακαρίζει, Μεθόδιε καὶ Κύριλλε, Ἀποστόλων ἰσοστάσιοι.
Δόξα. Ὁ αὐτός.
Τῶν  Ἀποστόλων τοῦ Χριστοῦ, δεξάμενοι τὸ πῦρ, ἐσκοτισμένοις ἔθνεσιν, ὡς φῶς ἐπέστητε,  Κύριλλε καὶ Μεθόδιε· καὶ τῆς ματαίας αὐτῶν πατροπαραδότου ἀναστροφῆς, λαοὺς  ἀπαλλάξαντες, ἀποστολικῶν ἐπάθλων, ἀξίως ἐτύχετε. Διὸ Θεσσαλονίκη, ἡ βλαστήσασα  ὑμᾶς χορεύει ἐν ὑμῖν, καὶ αἱ τῶν Σλάβων Ἐκκλησίαι, ὡς φωστῆρας ἀπλανεῖς, καὶ  ὑποφήτας ἀληθείας, ὑμᾶς γεραίρουσι· μεθ' ὧν καὶ σύμπασα ἡ τοῦ Χριστοῦ Ὀρθόδοξος  Ἐκκλησία, πανδήμως ὑμᾶς μακαρίζει βοῶσα· Χαίρετε αὐτάδελφοι ἱερώτατοι, Κύριλλε  καὶ Μεθόδιε, πρεσβευταὶ ἡμῶν πρὸς Κύριον.
Καὶ νῦν. Τῆς ἑορτῆς.

Εἰς τὸν Στίχον. Στιχηρὰ Προσόμοια.
Ἦχος πλ. α'. Χαίροις ἀσκητικῶν.
Χαίροις τῶν  αὐταδέλφων δυάς, τῶν Ἀποστόλων μιμηταὶ καὶ ὁμότροποι· αὐτῶν γὰρ εἰσδεδεγμένοι,  τάς ἐκ Θεοῦ δωρεάς, καὶ τοῦ Παρακλήτου φῶς τὸ ἄϋλον, τὸν ἴσον ἠνύσατε, ἐν σοφίᾳ  καὶ χάριτι, καὶ πλείστοις πόνοις, αὐτοῖς δρόμον μακάριοι, τὴν ἀλήθειαν, τοῖς ἐν  πλάνῃ κηρύξαντες, Κύριλλε παμμακάριστε, καὶ θεῖε Μεθόδιε, μυσταγωγοὶ θεηγόροι,  τῆς ὑπὲρ νοῦν ἀγαθότητος· Χριστὸν δυσωπεῖτε, ταῖς ψυχαῖς ἡμῶν δοθῆναι, τὸ μέγα  ἔλεος.  Στίχ. Τὸ στόμα μου λαλήσει σοφίαν καὶ ἡ μελέτη  τῆς καρδίας μου σύνεσιν.
Χαίροις τῶν  αὐταδελφων δυάς· τῶν ἀρετῶν οἱ γεωργοὶ οἱ πανθαύμαστοι, αἱ πλάκες αἱ  γεγραμμέναι, ἐν τῷ δακτύλῳ Θεοῦ, τοῦ Εὐαγγελίου τὰ διδάγματα· σοφίας κειμήλια,  εὐσεβείας ἐκφάντορες, βίου ἐνθέου, παιδευταὶ καὶ διδάσκαλοι θεῖοι κήρυκες, τῶν  δογμάτων τῆς πίστεως· Κύριλλε καὶ Μεθόδιε, τῶν Σλάβων Ἀπόστολοι, Θεσσαλονίκης τὸ  κλέος, τοῦ Βυζαντίου ὡράϊσμα. Χριστὸν δυσωπεῖτε, ταῖς ψυχαῖς ἡμῶν δοθῆναι, τὸ  μέγα ἔλεος.
Στίχ.  Στόμα δικαίου ἀποστάζει σοφίαν, χείλη δὲ ἀνδρῶν ἐπίστανται χάριτας.
Χαίροις τῶν  αὐταδέλφων δυάς, μύσται θεόληπτοι Φωτίου τοῦ μάκαρος· χερσὶ γὰρ αὐτοῦ σταλέντες  ἐπὶ ὁδῶν τῶν ἐθνῶν, ψυχὰς μεταπλάσαι θεῖα χάριτι· ἐντεῦθεν θεόσοφοι, ἀνεδείχθητε  κήρυκες, Ὀρθοδοξίας, Μοραβοῖς Μοισοῖς Ἅγιοι, Παννονίας τε, Βουλγαρίας ἐν  Πνεύματι. Ὅθεν πιστῶς προστρέχουσα, τῷ θείῳ ναῷ ὑμῶν, Θεσσαλονίκη τὰ θεῖα, ὑμῶν  προσπτύσσεται λείψανα, Χριστὸν ἀνυμνοῦσα, τὸν δωρούμενον τῷ κόσμῳ, τὸ μέγα  ἔλεος.
Δόξα. Ἦχος πλ. δ'.
Ἐν τῇ  χάριτι Χριστοῦ, τῇ δοθείσῃ ὑμῖν μακάριοι, ἀποστολικοῖς ἀγῶσιν, ἐν κόσμῳ  ἠνδραγαθήσατε, καὶ τοῦ Εὐαγγελίου τὴν ἀλήθειαν, τοῖς ἐν πλάνῃ οὖσι γνωρίσαντες,  τῆς ἐξ ἐθνῶν Ἐκκλησίας, νυμφαγωγοὶ ἀνεδείχθητε. Καὶ νῦν τῆς ἄνω ἱερουργίας,  περιφανῶς μετέχοντες, Κύριλλε καὶ Μεθόδιε, αἰτήσασθε ἡμῖν τὸ θεῖον ἔλεος.
Καὶ νῦν. Τῆς ἑορτῆς.

Ἀπολυτίκιον.
Ἦχος πλ. α'. Τὸν συνάναρχον Λόγον.
Ἀποστόλων  τὸν ζῆλον ἐπιδειξάμενοι, ἐπὶ τὰς χώρας τῶν Σλάβων Εὐαγγελίου τὸ φῶς, διηυγάσατε  λαμπρῶς θείῳ κηρύγματι, Θεσσαλονίκης οἱ βλαστοί, καὶ ἀστέρες φαεινοί, Μεθόδιε  σὺν Κυρίλλῳ, αὐτάδελφοι θεηγόροι, Ἐκκλησιῶν ἡ σεμνοπρέπεια.
Ἕτερον. Ὅμοιον.
Εὐλαβείᾳ  καὶ πόθῳ θερμῷ προστρέχουσα, Θεσσαλονίκη ἡ πόλις ἐν τῷ ναῷ ὑμῶν, κατασπάζεται  ὑμῶν τὰ θεῖα λείψανα, Κύριλλε Πάτερ ἱερέ, καὶ Μεθόδιε σοφέ, αὐτάδελφοι θεηγόροι,  Ἀπόστολοι οἱ τῶν Σλάβων καὶ πρεσβευταὶ ἡμῶν πρὸς Κύριον.
Καὶ τὸ τῆς ἑορτῆς.

Καὶ Ἀπόλυσις.

ΕΙΣ ΤΟΝ ΟΡΘΡΟΝ
Μετὰ τὴν α' Στιχολογίαν, Κάθισμα.
Ἦχος α'. Τὸν τάφον σου Σωτήρ.
Σοφίας  θεϊκῆς, τῷ φωτὶ λαμπρυνθέντες, τῶν Σλάβων φωτισταί, καὶ διδάσκαλοι θεῖοι,  Μεθόδιε καὶ Κύριλλε, ἀληθῶς ἀνεδείχθητε. Ὅθεν ἅπασα, ἡ τοῦ Χριστοῦ Ἐκκλησία,  μέλπει χαίρουσα, ὑμῶν τὴν πάνσεπτον μνήμην, Θεὸν μεγαλύνουσα.
Τὸ τῆς ἑορτῆς, ἢ τὸ ἑξῆς Θεοτοκίον·
Σαρκὶ τῇ  καθ' ἡμᾶς, προελθὼν ἀπορρήτως, ἐκ μήτρας σου Ἁγνή, ὁ Ὑπέρθεος Λόγος, τῷ κόσμῳ  πεφανέρωται, Θεὸς ἅμα καὶ ἄνθρωπος καὶ ἐθέωσε, τὴν προσληφθεῖσαν οὐσίαν· ὅθεν  ἅπαντες, ὡς σωτηρίας αἰτίαν, Παρθένε ὑμνοῦμέν σε.

Μετὰ τὴν β' Στιχολογίαν, Κάθισμα.
Ἦχος β'. Ὁ ὑψωθεὶς ἐν τῷ Σταυρῷ.
Ἐνδεδυμένοι  Παρακλήτου τὴν χάριν, χερσὶν τοῦ θείου Ἱεράρχου Φωτίου, ἐπὶ τὰ ἔθνη τὰ τῶν  Σλάβων ἀπεστάλητε, οἷά περ Ἀπόστολοι, τοῦ Χριστοῦ θεηγόροι, καὶ τὸ Εὐαγγέλιον  ἐκηρύξατε πᾶσι, σὺν Μεθοδὶῳ Κύριλλε σοφέ· ὅθεν συμφώνως ὑμᾶς μακαρίζομεν.
Τὸ τῆς ἑορτῆς, ἢ τὸ ἑξῆς Θεοτοκίον·
Ἐκ τῶν  ἁγνῶν σοῦ Θεοτόκε αἱμάτων, σάρκα λαβὼν ὁ ὑπερούσιος Λόγος, καὶ σὸς Υἱὸς  γενόμενος δι' ἔλεος, ἅπαντας ἀνήγαγεν, ἐκ βαράθρων τῆς πλάνης, καὶ υἱοθεσίας δέ,  τῆς προτέρας μετόχους, ἔδειξε Κόρη πίστει ἀληθεῖ, τοὺς προσκυνοῦντας, τὸν  ἄφραστον τόκον σου.

Μετὰ τὸν Πολυέλεον, Κάθισμα.
Ἦχος δ'. Κατεπλάγη Ἰωσήφ.
Ἀποστόλων  μιμηταί, καὶ πλανωμένων ὁδηγοί, καὶ Κυρίου συνεργοί, πρὸς σωτηρίαν τῶν πολλῶν,  κατὰ τὸν Παῦλον τὸν μέγαν ἀνεδείχθητε· ὅθεν πρὸς τὸ φῶς, τῆς θείας πίστεως,  θείαις διδαχαῖς καθωδηγήσατε, τοὺς ἐν νυκτὶ τῆς ἀπάτης καθεύδοντας, πόνοις  πολλοῖς ὁμιλήσαντες, Κύριλλε Πάτερ, σὺν Μεθοδίου, θεομακάριστοι αὐτάδελφοι.
Τὸ τῆς ἑορτῆς, ἢ τὸ ἑξῆς Θεοτοκίον·
Ἀπορρήτως  προελθών, ἐκ τῆς ἀχράντου σου γαστρός, τὸ ἡμέτερον λαβών, ὁ πάντα λόγῳ  παντουργῷ, ἐκ τοῦ μὴ ὄντος παραγαγὼν εἰς τὸ εἶναι, πύλην οὐρανῶν, Κόρη σε  ἔδειξεν, ἄγουσαν ἀεί, πρὸς δόξαν ἄφθαρτον, τοὺς Θεοτόκον σε πίστει κηρύττοντας,  καὶ μεγαλύνοντας πάναγνε. Ἀλλ' ὦ Παρθένε, κόσμου προστάτις, σκέπε ἡμᾶς πάσης  θλίψεως.

Τὸ α' ἀντίφωνον τοῦ δ' ἤχου καὶ τὸ Προκείμενον·
Τὸ στόμα  μου λαλήσει σοφίαν...
Στίχ.  Στόμα δικαίου μελετήσει σοφίαν...
Εὐαγγέλιον κατὰ Λουκᾶν.
Τῷ καιρῷ  ἐκείνῳ, συγκαλεσάμενος ὁ Ἰησοῦς τοὺς δώδεκα Μαθητὰς αὐτοῦ...
(Ζήτει αὐτὸ τῷ Σαββάτῳ τῆς ζ' ἑβδομάδος Λουκᾶ)
Ό Ν'.
Δόξα.  Ταῖς τῶν Διδασκάλων...
Καὶ νῦν.  Ταῖς τῆς Θεοτόκου...
Ἰδιόμελον. Ἦχος πλ. β'.
Στίχ.  Ἐλέησόν με, ὁ Θεός, κατὰ τὸ μέγα ἔλεός σου...
Τὸν σπόρον  τῆς πίστεως, κεχερσωμέναις καρδίαις σπείραντες, τοῦ  ἀμπελῶνος Χριστοῦ ἐργάται, δόκιμοι ὤφθητε, αὐτάδελφοι πάνσοφοι·  καὶ ὡς καλοὶ στρατιῶται Κυρίου, ἐν τῷ θείῳ κηρύγματι κακοπαθήσαντες, δαψιλῆ  καρποφορίαν, Χριστῷ προσηνέγκατε, τῶν ἀνασωθέντων τὰ πλήθη. Ἀλλ' ὦ Κύριλλε καὶ  Μεθόδιε, ἀποστολικῶν ἐπάθλων κοινωνοί, πρεσβεύσατε ὑπὲρ τῶν ψυχῶν ἡμῶν.

Εἶτα ὁ κανὼν τῆς ἑορτῆς ἢ τῆς Θεοτόκου,  καὶ ὁ τῶν Ἁγίων ἔχων τήνδε Ἀκροστιχίδα·
Κύριλλον  μέλπω σὺν Μεθοδίῳ. Γερασίμου.

ᾨδὴ α'. Ἦχος δ'. Ἀνοίξω τὸ στόμα μου.
Καμάτων τὰ  ἔπαθλα, παρὰ Θεοῦ κομιζόμενοι, καὶ θέσει θεούμενοι, φῶς μοι αἰτήσασθε, Πάτερ  Κύριλλε, ὁμοῦ σὺν Μεθοδίῳ, ὑμῶν μακαρίζοντι, τὰ κατορθώματα.

Ὑμνεῖ  μεγαλύνουσα, Θεσσαλονίκη ἡ ἔνδοξος, τοῦ βίου τὴν ἔλλαμψιν, καὶ ἀριστείας ὑμῶν·  ταύτης γόνοι γάρ, περίδοξοι ὀφθέντες, Χριστῷ προσηνέγκατε, καρπὸν πολύτιμον.

Ῥημάτων τοῦ  Πνεύματος,  ὑφηγηταὶ καὶ διδάσκαλοι,  Μεθόδιε Ὅσιε,  καὶ Πάτερ Κύριλλε,  ἀνεδείχθητε,  καὶ Σλάβων τὰς χορείας,  σαφῶς ἐμυήσατε,  γνῶσιν,  τὴν ἔνθεον.
Θεοτοκίον.
Ἰσχὺς  ἀπροσμάχητος, καὶ προστασία σωτήριος, ἡ σκέπη σου Ἄχραντε, πέλει τοῖς δούλοις  σου, ἀποτρέπουσα, ἐχθρῶν τάς ἐπηρείας· διὸ τὰ θαυμάσια, τὰ σὰ κηρύττομεν.
Κανὼν δεύτερος, οὗ ἡ Ἀκροστιχίς·
Θεσσαλονίκη  ἐν ὑμῖν χαίρει. Γερασίμου.
Ἦχος πλ. δ'. Ἁρματηλάτην  Φαραώ.
Θρόνῳ τῷ  θείῳ παρεστῶτες Ἅγιοι, τοῦ φωτοδότου Χριστοῦ, καὶ τοῦ ὑπὲρ λόγον φωτισμοῦ  πληρούμενοι, Κύριλλε καὶ Μεθόδιε, σκοτασμοῦ παθημάτων, ταῖς φωτοφόροις λιταῖς  ὑμῶν, τοὺς ὑμᾶς τιμῶντας λυτρώσασθε.

Ἐξ οὐρανίων  νοερῶς προκύψατε, ἁψίδων Ἅγιοι, καὶ τοὺς μετὰ πόθου τῷ ναῷ προστρέχοντας, ὑμῶν  ἐπευλογήσατε, εὐλογίαις ἁγίαις, ὡς ἱεροὶ Ἰσαπόστολοι, Κύριλλε καὶ θεῖε Μεθόδιε.

Σὺν  προθυμίᾳ καὶ καμάτοις Ἅγιοι, τοῦτον τὸν οἶκον ὑμῶν, ὡς τοῦ Παρακλήτου θεῖον  ἐνδιαίτημα, Κύριλλε καὶ Μεθόδιε, ἀνεγείραμεν πόθῳ, ἐν ᾧ πιστῶς συνερχόμενοι,  θείας εὐφροσύνης πληρούμεθα.
Θεοτοκίον.
Σεσαρκωμενον ἐξ ἁγνῶν αἱμάτων σου, τὸν πρῴην ἄσαρκον, Λόγον τετοκυῖα, τοῦ Πατρὸς  τὸν σύνθρονον, Ἁγνὴ καὶ ὁμοούσιον, ὡς Υἱόν σου δυσώπει, ἁμαρτιῶν μοι δωρήσασθαι,  καὶ τῶν πειρασμῶν ἀπολύτρωσιν.

ᾨδὴ γ'. Τοὺς σοὺς ὑμνολόγους.
Λαμπρότητι  βίου καὶ σοφίας, ποικίλης τῷ πλούτῳ ἀληθῶς, κοσμούμενοι μακάριοι, πορείαν  ἰσαπόστολον, Κύριλλε καὶ Μεθόδιε, περιφανῶς ἀνελάβετε.

Λαμπτῆρες  ἀδύτου φωταυγείας, καὶ λύχνοι τῶν νόμων τοῦ Χριστοῦ, καὶ ὁδηγοὶ σωτήριοι, τοῖς  πλανωμένοις ὤφθητε, Κύριλλε καὶ Μεθόδιε, ὡς Ἀποστόλων ὁμόζηλοι.

Ὁσίαις  χερσὶ θεοκινήτως,  Φώτιος ὁ μέγιστος φωστήρ,  εἰδὼς ὑμῶν τὴν ἔλλαμψιν,  ἀπέστειλε μακάριοι,  κηρύξαι τὴν ἀλήθειαν,  ἐσκοτισμένοις ἐν ἔθνεσι.
Θεοτοκίον.
Νεκρώσας  ἐχθρὸς τῇ παραβάσει, Ἀδὰμ τὸν γενάρχην φθονερῶς, τῷ τόκῳ σου νενέκρωται, ἁγνὴ  Θεογεννήτρια· Ζωὴν γὰρ ἐνυπόστατον, σωματικῶς ἀπεκύησας.
Δεύτερος. Ὁ στερεώσας κατ' ἀρχάς.
Ἁγιασμὸν ὡς  ἀληθῶς, τὸ πολλοστὸν ἡμῖν βλύζει, Πάτερ Κύριλλε τοῦ σκήνους σου τμῆμα, ὅπερ  δέδωκας ἡμῖν, ὡς δῶρον ἱερώτατον· διὸ τὴν πρὸς ἡμᾶς σου, ἀνακηρύττομεν εὔνοιαν.

Λελαμπρυσμένοι τῷ φωτί, θεαρχικῶν λαμπηδόνων, Ἰσαπόστολοι Χριστοῦ θεηγόροι,  τοῦτον τὸν ναὸν ὑμῶν, ὃν ἄρτι ἐδομήσαμεν, σωτηριώδη ὅρμον, τῶν θλιβομένων  ἐργασασθε.

Οἱ  Ἀποστόλων μιμηταί, Μεθόδιε σὺν Κυρίλλῳ, ἐπιβλέψατε ἐν ὄμματι θείῳ, ἐπὶ πάντας  τοὺς πιστῶς, τῷ οἴκῳ ὑμῶν σπεύδοντας, καὶ δίδοσθε ἀπαύστως, τούτοις πᾶν αἴτημα  Ἅγιοι.
Θεοτοκίον.
Νεκρωμένον  μου τὸν νοῦν, τῇ τῶν παθῶν ἐργασίᾳ, ἐξανάστησον τῇ σῇ συμπαθείᾳ, ἡ τεκοῦσα τὴν  Ζωήν, Χριστὸν τὸν ὑπεράγαθον, καὶ τοῦτον Θεοτόκε, ῥοπῆς τῆς χείρονος λύτρωσαι.

Κάθισμα. Ἦχος γ'. Θείας πίστεως.
Θείας  πίστεως λαμπαδουχίᾳ, φῶς ηὐγάσατε, θεογνωσίας, Ἰσαπόστολοι Χριστοῦ  παμμακάριστοι, τοῖς ἐν νυκτὶ τῆς ἀπάτης ὑπάρχουσιν, οὓς καὶ ἡμέρας υἱοὺς  ἀπεδείξατε, Πάτερ Κύριλλε, καὶ θεῖε ὁμοῦ Μεθόδιε, αἰτούμενοι αὐτοῖς τὸ θεῖον  ἔλεος.
Τὸ τῆς ἑορτῆς, ἢ τὸ ἑξῆς θεοτοκίον·
Κλῖμαξ  ἔμψυχος, οὐρανομήκης, προτεθέασαι, πάλαι ἐν τύπῳ, Ἰακὼβ τῷ Πατριάρχῃ Πανύμνητε·  ὁ γὰρ Θεὸς διὰ σοῦ βροτοῖς ἥνωται, ἀναβιβάζων ἡμᾶς εἰς οὐράνια, Κόρη Πάναγνε,  διό σοι τὸ Χαῖρε ἅπαντες, βοῶμεν οἱ σωθέντες τῇ κυήσει σου.

ᾨδὴ δ'. Ὁ καθήμενος ἐν δόξῃ.
Μέγας ὤφθης  ἐν Χαζάροις, λόγοις ἅμα καὶ πράξεσι, τούτων διανοίγων, Κύριλλε σοφὲ τὴν  διάνοιαν, τοῦ ἐπιγνῶναι Χριστὸν τὸν μόνον Κύριον, καὶ βιοῦν σεμνῶς, ἐν ἀρετῶν  ἐπιδόσεσιν.

Ἐν  Βουλγάροις ἀναλάμψας, ὡς ἀνέσπερος ἥλιος, τούτους καταυγάζεις, Πάτερ ταῖς ἀκτῖσι  τῆς χάριτος, καὶ ἐσφαλμένων ἠθῶν λύεις τὴν ζόφωσιν, βίῳ κρείττονι, αὐτοὺς  ῥυθμίζων Μεθόδιε.

Λύτρωσιν  τὴν αἰωνίαν,  καὶ ζωῆς θείας μέθεξιν,  καὶ υἱοθεσίας,  τῆς ἐν τῷ Χριστῷ τὴν οἰκείωσιν,  ἐν Μοραβίᾳ πανσόφως ἐκηρύξατε,  Πάτερ Κύριλλε,  καὶ θεηγόρε Μεθόδιε.
Θεοτοκίον.
Πῖον ὄρος  ἀνεδείχθης, καὶ κατάσκιον Ἄχραντε, ὡς φησὶ Προφήτης, τοῖς ὑπερφυέσι χαρίσμασι,  καὶ ἐκ σοῦ Κόρη, τῷ κόσμῳ ἐπεδήμησε, μετὰ σώματος, ὁ Βασιλεὺς πάσης κτίσεως.
Δεύτερος. Εἰσακήκοα Κύριε.
Ἱερὸν  ἱλαστήριον, Θεσσαλονικεῦσιν ἵδρυται Ἅγιοι, ὁ ναὸς ὑμῶν ὁ ἅγιος, πάντας ἁγιάζων  τοὺς προστρέχοντας.

Κόσμος  πέλει οὐράνιος,  καὶ ἁγιαστήριον ἱερώτατον,  τῇ πατρίδι ὑμῶν Ἅγιοι,  οὗτος ὁ ναὸς ὑμῶν ὁ ἅγιος.

Ἡ τοῦ  Πνεύματος ἔλλαμψις,  Κύριλλε θεόληπτε καὶ Μεθόδιε,  παμφαεῖς ἀστέρας ἔδειξε,  τοῖς ἐσκοτισμένοις ὑμᾶς ἔθνεσι.
Θεοτοκίον.
Ἐκ γαστρός  σου ἐπέφανεν, ἐν βροτείᾳ φύσει ὁ ὑπερούσιος, τὴν οὐσίαν ἀνακτώμενος, τῶν βροτῶν  Παρθένε ἐκ τοῦ πτώματος.

ᾨδὴ ε'. Ἐξέστη τὰ σύμπαντα.
Ὡς ἄλλοι  Ἀπόστολοι, πεπληρωμένοι χάριτος, ταῖς ποικιλοτρόποις φυλαῖς Σλάβων, ἐπεδημήσατε  νεύσει κρείττονι, ταύτας μεταπλάττοντες σαφῶς, ἱεροὺς διδάγμασι, πρὸς εὐσέβειαν  ἔνδοξοι.

Σοφίαν τὴν  ἄνωθεν,  πλουσίως θησαυρίσαντες,  ὤφθητε σοφοὶ ἱερομύσται,  καὶ ποδηγέται καὶ ῥυθμισταὶ ἀσφαλεῖς,  πρὸς τὴν τῶν κρειττόνων μετοχήν,  τῶν βιούντων πρότερον,  ἐν τῇ πλάνῃ μακάριοι.

Ὑψίστου  θεράποντες,  Μεθόδιε καὶ Κύριλλε,  βίῳ ἱερῷ γεγενημένοι,  νυμφαγωγεῖτε τῷ Ζωοδότη Χριστῷ,  λόγοις τε καὶ ἔργοις θαυμαστοῖς,  τὴν τῶν Σλάβων ἅπασαν,  Ἐκκλησίαν ἐν Πνεύματι.
Θεοτοκίον.
Ναὸς ὤφθης  ἔμψυχος, Παρθένε καὶ πολύφωτος, τοῦ Παμβασιλέως καὶ Σωτῆρος, τοῦ προελθόντος ἐκ  τῆς ἁγνῆς σοῦ γαστρός· ὅθεν κἀμὲ σκεῦος ἐκλεκτόν, Δέσποινα ἀπέργασαι, τῆς αὐτοῦ  ἀγαθότητος.
Δεύτερος. Ὀρθρίζοντες βοῶμέν σοι.
Ναμάτων  ζωηρύτων πληρούμενοι, ὕδωρ ζωῆς, τοῖς Σλάβοις ἐβλύσατε, ὡς ἱεροὶ Ἰσαπόστολοι.

Ὑψόθεν τῷ  ναῷ ὑμῶν στάξατε, τὸν γλυκασμόν, τῆς θείας χρηστότητος, ὡς Ἀποστόλων ὁμότροποι.

Μὴ παύσησθε  Χριστὸν ἱλεούμενοι,  πᾶσιν ἡμῖν,  Κύριλλε θεσπέσιε,  καὶ θεοφόρε Μεθόδιε.
Θεοτοκίον.
Ἰάτρευσον  νοσοῦσαν ἀνίατα, Κόρη ἁγνή, τὴν ψυχήν μου δέομαι, οἷα Θεοῦ Μήτηρ εὔσπλαχνος.

ᾨδὴ στ'. Τὴν θείαν ταύτην.
Μεγίστους  πόνους ὑπέστητε, κηρύττοντες τὸν λόγον τῆς πίστεως, ἀπίστοις ἔθνεσιν, ὡς μιμηταὶ  Παύλου ἄριστοι, Μεθόδιε θέοφρον, καὶ θεῖε Κύριλλε.

Ἐνθέοις  τρόποις κοσμούμενοι, ζωῆς τῆς ἐνάρετου διδάσκαλοι, σοφοὶ γεγόνατε, τοῖς  δουλωθεῖσι τοῖς πάθεσι, καὶ τοῦ Χριστοῦ μετόχους, τούτους ἐδείξατε.

Θεοῦ σαφῶς  διηγούμενοι,  τὴν δόξαν τοῦ φανέντος ἐν σώματι,  κόσμῳ δι'  ἔλεος,  λαοὺς ἀπίστους εἱλκύσατε,  πρὸς γνῶσιν ἀληθείας,  ἱεραπόστολοι.
Θεοτοκίον.
Ὁ Λόγος  σὰρξ ἐκ σοῦ γένονε, μὴ τρέψας τὴν οἰκείαν Θεότητα, Θεοχαρίτωτε, καὶ ἀλογίας  ἐρρύσατο, τοὺς πίστει προσκυνοῦντας, τὸ σὸν μυστήριον.
Δεύτερος. Ἱλάσθητί μοι Σωτήρ.
Ναοὶ Θεοῦ  λογικοί, ὑπάρχοντες ἱερώτατοι, τὸν θεῖον ναὸν ὑμῶν, πλήρη θείας χάριτος, ὑμῶν  προσφοιτήσεσιν, ἐδείξατε πᾶσιν, ὦ Μεθόδιε καὶ Κύριλλε.

Χαρίτων  ὑπερφυῶν, τοῖς Σλάβοις ὤφθητε πρόξενοι, Μεθόδιε ἱερέ, καὶ Κύριλλε πάνσοφε, καὶ  χάριν παρέχετε, Θεσσαλονικεῦσι, τοῖς λαμπρῶς ὑμᾶς γεραίρουσι.

Ἁγίασμα  νοητόν,  ὡς ἀληθῶς ἀναδέδεικται,  ὁ θεῖος ὑμῶν ναός,  θεῖοι Ἰσαπόστολοι,  ᾧ πίστει προστρέχοντες,  ἔλεος καὶ χάριν,  καθ'  ἑκάστην κομιζόμεθα.
Θεοτοκίον.
Ἰσχύν μοι  δίδου Ἁγνή, πατεῖν ἐχθροῦ τὰ βουλεύματα, τὰ κατ' ἐμοῦ μανικῶς, ἀεὶ τεκταινόμενα,  καὶ παράσχου δέομαι, φόβον τῇ ψυχῇ μου, θεαρέστως πολιτεύεσθαι.
Κοντάκιον. Ἦχος δ'. Ὁ ὑψωθεὶς ἐν τῷ Σταυρῷ.
Ἐξ εὐκλεοῦς  ἀναβλαστήσαντες ῥίζης, καὶ ἐν ἁπάσῃ παιδευθέντες σοφίᾳ, Θεσσαλονίκης φοίνικες οἱ  πάγκαρποι, ὁ θεόφρων Κύριλλος, καὶ Μεθόδιος ἅμα, ὤφθησαν ὁμότροποι, τῶν σοφῶν  Ἀποστόλων, καὶ τάς τῶν Σλάβων χώρας ἀληθῶς, θεογνωσίας, φωτὶ κατεφώτισαν.
Οἶκος.
Ἀνακαθάραντες τὸν νοῦν ἀμέμπτῳ πολιτεία, ἐπλήσθητε περιφανῶς τῆς ἐπιπνοίας τοῦ  Θεοῦ, πηγῆς ἐξ ἀκενώτου· καὶ τῷ ἱερῷ συνημμένοι Φωτίῳ, τῷ παμφώτῳ τῆς Ἐκκλησίας  φωστῆρι, τῆς σοφίας αὐτοῦ μύσται ἀπεφάνθητε, καὶ τῶν λόγων πληρωταὶ θεόληπτοι,  παρ' αὐτοῦ γὰρ ἀπεστάλητε, εἰς τὰ ἔθνη τὰ μακράν, ὡς Ἀπόστολοι ἔνθεοι, κηρύξαι  τῆς εὐσεβείας τὸ μέγα μυστήριον· τὴν ἐν Χριστῷ ἀπολύτρωσιν, πολιτείας καινῆς τὴν  λαμπρότητα, καὶ οὐρανῶν βασιλείας τὰ ἀΐδια ἀγαθά· ὅθεν ποικίλοις πόνοις, καὶ  μυρίοις κινδύνοις, πλείστας σλαβικὰς φυλὰς Χριστῷ ἐπεστρέψατε, Κύριλλε  πανεύφημε, καὶ Μεθόδιε ἱερώτατε, Θεσσαλονίκης γόνοι λαμπροὶ καὶ ἔνδοξοι, τῆς  ἀληθείας εὔσημοι σάλπιγγες, καὶ φωστῆρες παμφαεῖς Εὐαγγελίου τῆς χάριτος· τὸ γὰρ  κήρυγμα ὑμῶν, πολλὰς ψυχὰς ἀληθῶς, θεογνωσίας φωτὶ κατεφώτισε.

Συναξάριον.
Τῇ ΙΑ' τοῦ  αὐτοῦ μηνὸς μνήμη τῶν ἐν ἁγίοις Πατέρων ἡμῶν καὶ αὐταδέλφων Κυρίλλου καὶ  Μεθοδίου, τῶν Ἀποστόλων καὶ φωτιστῶν τῶν Σλάβων.
Στίχ.  Κύριλλος ἅμα καὶ Μεθόδιος θεῖος
Ὡς φῶς  Σλάβοις ὤφθησαν Πνεύματι θείῳ.
Κύριλλός τε  Μεθόδιος δεκάτ' ὑμνείσθωσαν ἠδὲ πρώτῃ.

Οἱ  μακαριστοὶ οὗτοι αὐτάδελφοι, οἱ τῶν σλαβικῶν φυλῶν Ἀπόστολοι καὶ ὁδηγοὶ καὶ  φωταγωγοὶ πρὸς εὐσέβειαν, ἤκμασαν κατὰ τὸν θ' αἰῶνα. Πατρίδα μὲν ἔσχον τὴν  μεγαλόπολιν Θεσσαλονίκην, γονεῖς δὲ εὐγενεῖς καὶ εὐσεβείᾳ κομῶντας, ὧν ὁ πατὴρ  τῷ τοῦ Δρουγγαρίου ἀξιώματι τετίμητο. Καὶ ὁ μὲν Μεθόδιος, ὁ καὶ μείζων, προῆλθεν  ἐκ μητρικῶν ὠδίνων ἒν ἔτει ὠιε' (815), ὁ δὲ νεώτερος Κύριλλος (ὃς Κωνσταντῖνος  κατὰ κόσμον ἐκέκλητο) τῷ ὠκζ' (827). Ἐν νεαρᾷ ἡλικίᾳ ὀρφανισθέντες, ἀφίκοντο ἐν  τῇ περιφανεῖ τῶν πόλεων βασιλίδι, ἔνθα ἐν τῇ τοῦ Πολυχρονίου λεγομένη Μονῇ,  ἤθεσιν ἀμέμπτοις καὶ πάσῃ παιδείᾳ καὶ νουθεσίᾳ Κυρίου καὶ σοφίᾳ ποικίλῃ  στοιχειωθέντες ἀνήχθησαν. Εἶτα παρεγένοντο ἐν τῷ κατὰ Βιθυνίαν Ὀλύμπῳ, τοῖς  ἐκεῖσε σεμνῶς ἀσκουμένοις συγγενόμενοι καὶ τὴν ἀκροτάτην κατὰ Χριστὸν φιλοσοφίαν  μυούμενοι. Τῷ μεγάλῳ δὲ καὶ περιωνύμῳ Φωτίῳ οἰκειωθέντες, συνήθεις καὶ φοιτηταὶ  αὐτοῦ ὤφθησαν, πνευματικῆς φιλίας ὄμμασι καὶ θείας ἀγάπης δεσμοῖς αὐτῷ  συνδούμενοι, οὗ καὶ τοῦ φωτὸς καὶ τῆς χάριτος ἀπεικονίσματα καὶ τύποι  ἐγνωρίζοντο.
Πλήρεις  τοὐντεῦθεν τῆς ἔσω καὶ θύραθεν σοφίας γενόμενοι, Ἀποστολικὴν πορείαν παρὰ τοῦ  ἱερωτάτου Φωτίου ἀποστέλλονται, τὴν βασίλειον διέποντος ἀρχὴν Μιχαὴλ τοῦ Γ', ἐπὶ  τὰ Σλαβικὰ ἔθνη, ὧν τὴν διάλεκτον καλῶς ἐπίσταντο. Καὶ δή, ἐνδεδυμένοι τὴν ἐξ  ὕψους δύναμιν, καὶ ζήλῳ, ᾧ ἡ ἀποστολικὴ ζωὴ χαρακτηρίζεται, κοσμούμενοι,  πορευθέντες ἐκήρυττον τὸν λόγον τῆς σωτηρίας καὶ τὸ Εὐαγγέλιον τῆς χάριτος,  εὐαγγελιζόμενοι Χριστὸν εἰς Χαζαρίαν καὶ Βουλγαρίαν καὶ Μοισίαν καὶ Μοραβίαν,  ποικίλοις πόνοις καὶ ἱδρῶσιν ὁμιλήσαντες, καὶ πλείστους ὑποστάντες κινδύνους οἱ  μακάριοι, ἵνα τάς ἐκεῖσε Ἐκκλησίας τῷ Χριστῷ συγκροτήσωσι καὶ τῷ θεμελίῳ τῆς  Ὀρθοδόξου πίστεως ταύτας ἀσφαλῶς ἱδρύσωσιν, οὐ μήν, ἀλλὰ καὶ τοῖς βαρβάροις  αὐτῶν λαοῖς τὴν ἀλήθειαν καὶ τὴν δικαιοσύνην καὶ πάσης σεμνῆς ἀγωγῆς καὶ  ἐναρέτου πολιτείας τὸν τρόπον καὶ καθαρῶν καὶ ἀμέμπτων ἠθῶν τὴν εὐκοσμίαν  καταφυτεύσωσιν, ὡς ἄλλοι Ἀπόστολοι τοῦ Χριστοῦ. Ἐν Χαζαρίᾳ, καὶ δὴ ἐν Χερσῶνι,  θαυμαστῷ ἄνευρον τρόπῳ τὸν τοῦ Μάρτυρος ἁγίου Κλήμεντος ἐπισκόπου Ῥώμης τάφον,  οὗ τὰ πάντιμα λείψανα ἐκεῖθεν ἀνελόμενοι, ἑαυτοῖς μετεκόμισαν.
Εὐαγγελικῶς  ἀγωνιζόμενοι καὶ κοπιῶντες ἐν τῷ σωτηρίῳ κηρύγματι, κατὰ Παῦλον τὸν μέγαν,  ἐπεσκέψαντο τὴν πρεσβυτέραν Ῥώμην, κλήσει τοῦ τηνικαῦτα Πάπα, ἔνθα ὁ ὅσιος  Κύριλλος, τῷ τῶν μοναχῶν ὢν τάγματι, ἐκοιμήθη ἐν Κυρίῳ τῇ ιδ' μηνὸς Φεβρουαρίου,  ἐν ἔτει σωτηρίῳ ὠξθ' (869) καὶ κατετέθη ἐν τῷ ναῷ τοῦ ἁγίου Κλήμεντος, τελέσας  τὸν δρόμον τῆς ἀρετῆς, ὁ δὲ θεῖος Μεθόδιος, ἀρχιερεὺς καταστάς, ἐπίσκοπος  Μοραβίας ἐγένετο. Καὶ ὁσίως καὶ θεοφιλῶς καί, ὡς εἰπεῖν, ἀποστολικῶς ποιμάνας  τὴν ἐμπιστευθεῖσαν αὐτῷ ποίμνην, ἀνεπαύσατο ἐκ τῶν κόπων τῇ ιστ' Ἀπριλίου, τοῦ  ἔτους ὠπδ' (884), καὶ συνήφθησαν ἀμφότεροι τοῖς
Ἀποστόλοις  ὡς Ἰσαπόστολοι, τοῖς Ὁσίοις ὡς Ὅσιοι καὶ τοῖς Μάρτυσιν ὡς ἀναιμάκτως ὑπὲρ  Χριστοῦ ἀθλήσαντες, δεχόμενοι παρ' αὐτοῦ τὰ τῶν μεγίστων αὐτῶν καμάτων καὶ  ἀγώνων ἀντάξια ἔπαθλα.
Ἐν ἔτει  ἀπβ' (1982) ἀνηγέρθη ἐν Θεσσαλονίκῃ περικαλλὴς ἐπ' ὀνόματι αὐτῶν ναός, πολλῇ  φροντίδι καὶ θερμῷ ζήλῳ τοῦ εὐκλεῶς ἐν αὐτῇ ἀρχιερατεύοντος Παναγιωτάτου  Μητροπολίτου κυρίου Παντελεήμονος τοὐπίκλην Χρυσοφάκη, ἐν ᾧ καὶ κατετέθη παρ'  αὐτοῦ σμικρότατον τμῆμα ἐκ τοῦ ἱεροῦ λειψάνου τοῦ ἁγίου Κυρίλλου, ἐκ 'Ρώμης  μετακομισθέν.
Ταῖς αὐτῶν  πρεσβείαις, Χριστὲ ὁ Θεός, ἐλέησον καὶ σῶσον ἡμᾶς. Ἀμήν.

ᾨδὴ ζ'. Οὐκ ἐλάτρευσαν.
Δυναμούμενοι, τῷ σθένει τοῦ Παντάνακτος, ποικίλαις θλίψεσι, προσομιλεῖτε  στερρῶς, τὸν σπόρον τῆς πίστεως ἐγκατασπείροντες, Πάτερ Κύριλλε, καὶ ἱερὲ  Μεθόδιε, ἐπὶ χώρας τῶν ἀπίστων.

Ἱερώτατος,  ἀρχιερεὺς γεγένησαι, καὶ θεῖος πρόεδρος, τῆς Μοραβίας σοφέ, λαὸν περιούσιον,  δείξας τοῖς λόγοις σου, τὸ πρὶν ἄπιστον, ἔθνος Πάτερ Μεθόδιε, ὡς ἀπόστολος  Κυρίου.

Ὡς τὸν  κάλλιστον,  τελέσας δρόμον Κύριλλε,  μύστα τῆς χάριτος,  στόμα Θεοῦ ἱερόν,  ἐν Ῥώμῃ κεκοίμησαι,  καὶ μεταβέβηκας,  πρὸς σκηνώματα,  τῶν οὐρανῶν γηθόμενος,  συναγάλλεσθαι Ἀγγέλοις.
Θεοτοκίον.
Γένος  Δέσποινα, τὸ τῶν ἀνθρώπων σέσωσται, τῷ ξένῳ τόκῳ σου, τῆς καταδίκης Ἀδάμ· Θεὸν  γὰρ γεγέννηκας, τὸν ἡμᾶς σώσαντα, ᾧ κραυγάζομεν· Ὁ τῶν Πατέρων Κύριος, καὶ Θεὸς  εὐλογητὸς εἶ.
Δεύτερος. Παῖδες Ἑβραίων.
Ῥώμης τῆς  παλαιᾶς μετήχθη, τὸ σμικρότατον τοῦ σοῦ λειψάνου τμῆμα, ὡς ζωῆς θησαυρός, τοῖς  ἐν Θεσσαλονίκῃ, Κύριλλε ἱερώτατε· διὰ τοῦτό σε τιμῶμεν.

Ἐλλάμψας  τοῖς ἐν Μοραβίᾳ, ὡς θεόληπτος Ἀρχιερεὺς Κυρίου, καὶ φωτὶ ἀρετῶν, Μεθόδιε  λαμπρύνεις, τοὺς εὐσεβῶς κραυγάζοντας· Ὁ Θεὸς εὐλογητὸς εἶ.

Ἵνα  πλουσίως ἐντρυφῶμεν,  τῆς σῆς χάριτος δυὰς ἡγιασμένη τῷ ναῷ ὑμῶν μετ'  εὐλαβείας,  Μεθόδιε καὶ Κύριλλε,  προσερχόμεθα ἐν πίστει.
Θεοτοκίον.
Γέγονε  κόσμου σωτηρία, Κόρη Πάναγνε ὁ ἄφραστός σου τόκος· τὸν Θεὸν γὰρ Ἁγνή, κυοφορεῖς  ἐν ὕλῃ, σῴζοντα τοὺς κραυγάζοντας· Χαῖρε Κεχαριτωμένη.

ᾨδὴ η'. Παῖδας εὐαγεῖς.
Ἔχουσιν  ὑμᾶς αἱ Ἐκκλησίαι, Μοισίας καὶ Μοραβίας Παννονίας τε, θεηγόρους κήρυκας,  θεμελίους λίθους τε, φωστῆρας καὶ ἐκφάντορας τῶν ὑπὲρ ἔννοιαν, Μεθόδιε καὶ  Κύριλλε θεῖε· ὅθεν καὶ κροτοῦσιν, ὑμῶν τάς ἀριστείας.

Ῥήσεσιν  ἁγίαις γεωργήσας,  ψυχὰς τάς κεχερσωμένας πρὶν τοῖς πάθεσιν,  ἔνδοξε Μεθόδιε,  ἱεράρχα πάνσοφε,  ἐγκάθειρξιν ὑπέμεινας ταλαιπωρούμενος,  ὡς φύλαξ τῶν Χριστοῦ προσταγμάτων,  καὶ τῶν Ἀποστόλων,  ὁμόζηλος ἐν πᾶσιν.

Ἄσκησιν  ὁσίαν ὑπελθόντες, Μονῇ τῇ Πολυχρονίου πρῴην Ἅγιοι, καὶ ἐπὶ τὸν Ὄλυμπον, Βιθυνίας  ὕστερον, καταλαμφθέντες χάριτι τοῦ θείου Πνεύματος, ἐξήλθετε ἐκ τοῦ Βυζαντίου,  τοὺς πεπλανημένους, Κυρίῳ ἐπιστρέφειν.
Θεοτοκίον.
Σύντριψον  τοὺς καθ' ἡμῶν δολίως, Παρθένε βουλευομένους καὶ ματαίωσον, τούτων τὰ κινήματα,  καὶ πᾶσαν ἐπήρειαν, εἰρήνην ἀστασίαστον ἡμῖν παρέχουσα, καὶ λύσιν ὀφλημάατων  αἰτοῦσα, τοῖς ὑπερυψοῦσι, τὸν ἄφραστόν σου τόκον.
Δεύτερος. Οἱ θεορρήμονες Παῖδες.
Ἐν τῇ τοῦ  Πνεύματος αἴγλῃ λελαμπρυσμένοι, ὡς μιμηταὶ Ἀποστόλων, λόγῳ καὶ ἔργῳ πυρσεύετε,  τοὺς ἐν σκότει τῆς πλάνης, αὐτάδελφοι πάνσοφοι.

Ῥώμῃ τῇ  πάλαι ὁσίως ὡς ἐκοιμήθης, ἐν τῷ ναῷ κατετέθη, Κύριλλε Πάτερ τὸ σῶμά σου,  Κλήμεντος τοῦ ἁγίου, ἁγιασμὸν βρύον ἅπασι.

Ἀγαλλιᾶται  ἡ πόλις Θεσσαλονίκη,  περικαλλῆ ὑμῖν οἶκον,  πίστει θερμῇ ἀνεγείρασα,  ἐν ᾧ ὑμᾶς γεραίρει,  αὐτάδελφοι πάνσοφοι.
Θεοτοκίον.
Σάρκα λαβὼν  ἐξ αἱμάτων σου ὁ Δεσπότης, ἀναλλοιώτως ὡράθη, ἐπὶ τῆς γῆς ὡς ἠθέλησεν, οὐρανώσας  Παρθένε, πεσόντα τὸν ἂνθρωπον.

ᾨδὴ θ'. Ἅπας γηγενής.
Ἵνα τῷ  φωτί, Χριστοῦ προσαγάγητε, ἔθνη ἀλλότρια, πρὸς πόνους καὶ σκάμματα, ἀνδρείᾳ  γνώμῃ προσεχωρήσατε, Κύριλλε καὶ Μεθόδιε σοφοὶ αὐτάδελφοι, Ἀποστόλων, ἴχνεσιν  ἑπόμενοι, ὡς Χριστοῦ θεοφόροι θεράποντες.

Μένει  ἀληθῶς,  ὑμῶν τοῦ κηρύγματος,  καρπὸς ὁ ἅγιος,  ὡς φησὶν ὁ Κύριος· αἱ Ἐκκλησίαι γὰρ αἱ ἀπόλεκτοι,  ἀνθοῦσι θείῳ Πνεύματι τῶν Σλάβων Ἅγιοι,  μεθ'  ὧν πάντες ὑμᾶς μακαρίζουσιν,  ὦ Μεθόδιε Πάτερ καὶ Κύριλλε.

Οἱ  θεοειδεῖς, τῶν Σλάβων Ἀπόστολοι, καὶ στῦλοι πάμφωτοι, Κύριλλος ὁ ὅσιος, καὶ ὁ  Μεθόδιος ὁ θεόληπτος, Θεσσαλονίκης ὅρπηκες, οἱ εὐθαλέστατοι, ἐγκωμίοις, θείοις  εὐφημείσθωσαν, ὡς ἡμῶν πρεσβευταὶ πρὸς τὸν Κύριον.
Θεοτοκίον.
Ὕψιστον  Θεόν, τεκοῦσα ἐν σώματι τῆς ταπεινώσεως, τὸν ἡμᾶς ὑψώσαντα, ἐκ τῶν βαράθρων τῆς  πάλαι πτώσεως, τὸν νοῦν μου Κόρη ὕψωσον πρὸς θεῖον ἔρωτα, ταπεινώσει, θείᾳ με  τειχίζουσα, ἵνα εὕρω πταισμάτων συγχώρησιν.
Δεύτερος. Κυρίως Θεοτόκον.
Ἰσχὺν ἡμῖν  παρέχει, Κύριλλε τρισμάκαρ, τὸ ἱερώτατον τμῆμα τοῦ σκήνους σου, ὃ  προσπτυσσόμενοι χάριν θείαν λαμβάνομεν.

Μνήμην νῦν  τὴν ἁγίαν, ἡ Θεσσαλονίκη, ὑμῶν γεραίρει αὐτάδελφοι Ἅγιοι, ᾗ ἐξαιτεῖσθε θεόθεν τὸ  θεῖον ἔλεος.

Ὁ θεῖος  ὑμῶν οἶκος,  Κύριλλε θέοφρον,  καὶ ἱερώτατε Πάτερ Μεθόδιε,  ἡμᾶς εὐφραίνει καὶ τέρπει ὑμῶν τῇ χάριτι.
Θεοτοκίον.
Ὑπέρφωτε  λυχνία, τῆς ἀΰλου δόξης, τὴν σκοτισθεῖσαν ψυχήν μου καταύγασον, Θεοκυῆτορ  Παρθένε τῇ φωταυγείᾳ σου.

Ἐξαποστειλάριον. Ὁ οὐρανὸν τοῖς ἄστροις.
Οἱ παμφαεῖς  φωστῆρες, Εὐαγγελίου τοῦ Χριστοῦ, Μεθόδιος ὁ θεόφρων, σὺν τῷ Κυρίλλῳ τῷ σοφῷ,  ὑμνείσθωσαν χαρμοσύνως, ὡς Ἰσαπόστολοι θεῖοι.
Τὸ τῆς ἑορτῆς, ἢ τὸ ἑξῆς Θεοτοκίον·
Ἡμεῖς τῇ σῇ  προστασίᾳ προσφεύγομεν διὰ παντός, καὶ τὴν θερμὴν ἀρωγήν σου, ἐπικαλούμεθα ἀεί·  μὴ οὖν παρίδῃς Παρθένε, ἡμᾶς ἐξαπορουμένους.
Εἰς τοὺς Αἴνους.
Ἱστῶμεν  στίχους δ' καὶ ψάλλομεν τὰ ἑξῆς Προσόμοια.
Ἦχος α'. Τῶν οὐρανίων ταγμάτων.
Τοὺς  εὐκλεεῖς αὐταδέλφους, καὶ Ἀποστόλους Χριστοῦ, τὰ τῆς Θεσσαλονίκης εὐωδέστατα  κρίνα, Μεθόδιον τὸν μέγαν καὶ τὸν κλεινόν, μακαρίσωμεν Κύριλλον, ὡς ἐπὶ χώρας  ἀπίστων τὸ θεῖον φῶς, εὐσεβείας ἀνατείλαντας.

Τῷ θεηγόρῳ  Φωτίῳ μυσταγωγούμενοι,  τὴν πρὸς Βορρᾶν πορείαν,  ἐπορεύθητε ἅμα,  καὶ ἔθνη τὰ ἐκεῖσε τῷ φωτισμῷ,  τῆς Χριστοῦ ἐπιγνώσεως,  υἱοθετήσατε χαίροντες τῷ Θεῷ,  Ἰσαπόστολοι μακάριοι.

Ἱεραρχίας  τὴν χλαῖναν περιβαλλόμενος,  τῆς Μοραβίας θεῖος,  ποιμενάρχης ἐγένου,  Μεθόδιε θέοφρον μύστα Χριστοῦ,  ἐν τῇ Ῥώμῃ δὲ Κύριλλε,  καλῶς τελέσας τὸν δρόμον τὸν ἱερόν,  τοῖς Ἁγίοις συνηρίθμησαι.

Θεσσαλονίκη  χορεύει ἐπὶ τῇ μνήμῃ ὑμῶν, καὶ πίστει συνελθοῦσα, τῷ σεπτῷ ὑμῶν οἴκῳ, ἀγῶνας καὶ  τοὺς πόνους ὑμῶν τοὺς λαμπρούς, μακαρίζει κραυγάζουσα· Χαίρετε θεῖοι αὐτάδελφοι  καὶ σοφοί, ὦ Μεθόδιε καὶ Κύριλλε.
Δόξα. Ἦχος πλ. α'.
Εὐαγγελίου  τὸν λόγον, ἀμυήτοις λαοῖς κηρύξαντες, πρὸς σωτηρίας λιμένα ἰθύνατε, τοὺς ἐν τῇ  πλάνῃ χειμαζομένους· ἀποστολικῷ γὰρ ζήλῳ, πόνοις καὶ ἀγῶσιν, ἑαυτοὺς ἐξεδώκατε,  ὑπὲρ τῆς τῶν πολλῶν ἀγάπης, ὡς τοῦ Σωτῆρος μιμηταί· καὶ τῷ αἵματι αὐτοῦ, τῶν  πιστευσάντων τὰς ψυχὰς σφραγίσαντες, Ἐκκλησιῶν νυμφοστόλοι, καὶ νυμφαγωγοὶ σοφοὶ  ἐδείχθητε. Ἀλλ' ὦ Μεθόδιε καὶ Κύριλλε, Ἰσαπόστολοι ἔνδοξοι, πρεσβεύσατε ὑπὲρ τῶν  ψυχῶν ἡμῶν.
Καὶ νῦν. Τὸ τῆς ἑορτῆς, ἢ τὸ Θεοτοκίον·
Μακαρίζομέν  σε Θεοτόκε Παρθένε...

Δοξολογία μεγάλη καὶ Ἀπόλυσις.

Εἰς τὴν Λειτουργίαν.
Τὰ τυπικά,  οἱ Μακαρισμοί, καὶ ἐκ τῶν κανόνων τῶν Ἁγίων αἱ γ' καὶ στ' ᾨδαί.
Ἀπόστολος. Προκείμενον. Ἦχος πλ. δ'.
Εἰς πᾶσαν  τὴν γῆν ἐξῆλθεν ὁ φθόγγος αὐτῶν...
Στίχ.  Οἱ οὐρανοὶ διηγοῦνται δόξαν Θεοΰ...
Πρὸς 'Ρωμαίους Ἐπιστολῆς Παύλου τὸ Ἀνάγνωσμα.
Ἀδελφοί,  λέγει ἡ Γραφή· Πᾶς ὁ πιστεύων ἐπὶ τῷ Θεῷ...  (Ζήτει τῇ Τρίτῃ τῆς δ' Ἑβδομάδος).
Εὐαγγέλιον κατὰ Ματθαῖον.
Εἶπεν ὁ  Κύριος τοῖς ἑαυτοῦ Μαθηταῖς· Ὑμεῖς ἐστε τὸ φῶς τοῦ κόσμου...  (Ζήτει τῇ ιη' Ἰανουαρίου).
Κοινωνικόν.
Εἰς πᾶσαν  τὴν γῆν ἐξῆλθεν ὁ φθόγγος αὐτῶν, καὶ εἰς τὰ πέρατα τῆς οἰκουμένης τὰ ῥήματα  αὐτῶν. Ἀλληλούια.
Μεγαλυνάριον.
Χαίροις  αὐταδέλφων ἡ ξυνωρίς, Κύριλλε τρισμάκαρ, καὶ Μεθόδιε ἱερέ, τῆς Θεσσαλονίκης,  βλαστοὶ οἱ θεοφόροι, καὶ φωτισταὶ τῶν Σλάβων, οἱ ἐνθεώτατοι.
Δίστιχον.
Μεθόδιε,  δέξασθε σὺν τῷ Κύριλλω Οὓς ὑμῖν Γεράσιμος ἔπλεξεν ὕμνους.
</document>
