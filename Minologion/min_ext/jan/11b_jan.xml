<?xml version="1.0" encoding="UTF-8"?>
<document book="min_ext" part="jan" name="11b_jan" title="Μνήμη ΙΑ΄  ΙΑΝΟΥΑΡΙΟΥ.">
ΑΚΟΛΟΥΘΙΑ
ΑΚΟΛΟΥΘΙΑ
Τοῦ Ὁσίου καὶ  θεοφόρου Πατρὸς ἡμῶν ΑΓΑΠΙΟΥ τοῦ Ἀρχιμανδρίτου.
Μνήμη ΙΑ΄  ΙΑΝΟΥΑΡΙΟΥ
Ποίημα Μοναχοῦ  Γερασίμου Μικραγιαννανίτου.

ΕΝ Τῼ ΕΣΠΕΡΙΝῼ
Μετὰ τὸν  Προοιμιακόν, τὸ Μακάριος ἀνήρ. Εἰς δὲ τὸ Κύριε Ἐκέκραξα ἱστῶμεν στίχους στ΄ καὶ  ψάλλομεν τὰ ἑξῆς Προσόμοια τοῦ Ἁγίου.
Ἦχος δ΄. Ὡς  Γενναΐον ἐν Μάρτυσι.
Φερώνυμως ἠγάπησας, τὸν Σωτῆρα Ἀγάπιε, καὶ αὐτοῦ τοῖς ἴχνεσι ἠκολούθησας,  Ἀσκητικοῖς ἀγωνίσμασι, τὸν νοῦν καθηράμενος, καὶ δοχεῖον καθαρόν, γεγονὼς Θείου  Πνεύματος· Διὰ τοῦτό σε, ὁ Χριστὸς τῆς ἀλήκτου βασιλείας, μέτοχον Πάτερ δεικνύει  καὶ τῶν Ἄγγέλων συνόμιλον.

Ἐγκρατείᾳ διέλαμψας καί ζωῆς καθαρότητι, καὶ ἠθῶν σεμνότητι ἀξιάγαστε· ὅλον τὸν  νοῦν γὰρ ἐπτέρωσας, πρὸς μόνα τὰ μένοντα καὶ παρεῖδες τῶν φθαρτῶν, πᾶσαν σχέσιν  Ἀγάπιε, θείῳ ἔρωτι· ὅθεν χάριτος θείας ἠξιώθης καὶ πρεσβεύεις ὑπὲρ πάντων, τῶν  ἐκτελούντων τὴν μνήμην σου.

Θείῳ  λόγῳ τρεφόμενος, καὶ τῷ νόμῳ τῆς χάριτος, Ὅσιε Ἀγάπιε ῥυθμιζόμενος· τύπος καλῶν  ὤφθης πράξεων, καὶ πλήρης ἐλλάμψεως, οὐρανίου ἀληθῶς καὶ σοφῶς καθωδήγησας, πρὸς  τὰ κρείττονα, Μοναστῶν τὰς χορείας ὧν ἡγήσω, ὡς Θεοῦ θεῖος θεράπων καὶ ὁδηγὸς  ἐνθεώτατος.

Μοναστῶν ὑποτύπωσις, ἀρετῶν ἐνδιαίτημα, τῆς ἀγάπης ὄργανον θεοκίνητον, τῶν πρὸς  Θεὸν ἀναβάσεων, Εἰκὼν καὶ ὑπόδειγμα καὶ σοφὸς μυσταγωγός, ἀνεδείχθης Ἀγάπιε  ὑφηγούμενος, τὰ σωτήρια λόγῳ τε καὶ ἔργῳ, τοῖς ἄνω ἐκζητοῦσι καὶ μετασχεῖν  τούτων σπεύδουσι.

Ἐν τῷ  βίῳ περίβλεπτος, ἀρετῶν τελειότητα, Ὅσιε Ἀγάπιε καὶ αἰδέσιμος, ὡς ἀληθῶς  ἀναδέδειξαι καὶ ψήφῳ τῇ κρείττονι, Μάνδρας τῆς τῶν Μοναστῶν καθηγήσω σοφώτατα·  ὅθεν εἴληφας, καὶ τὴν κλῆσιν προσφόρως θεοφόρε,καὶ ἐπάξιον ἐδέξω, ἀντιμισθίαν  τῶν πόνων σου.

Ὡς  τῆς ἄνω λαμπρότητος, κοινωνὸς καὶ συμμέτοχος καὶ Ἀγγέλων σύσκηνος καὶ συνόμιλος,  καὶ τῶν χορῶν ἰσοστάσιος, Ἁγίων Ἄγάπιε, καὶ τῆς δόξης τοῦ Χριστοῦ θεωρὸς  ἐνθεώτατος, καθικέτευε, πάσης βλάβης ῥυσθῆναι καὶ ἀνάγκης, τοὺς ἐν πίστει  ἐκτελοῦντας, τὴν ἀεισέβαστον μνήμην σου.
Δόξα. Ἦχος  πλ.β΄.
Σήμερον τῇ Ἐκκλησίᾳ ἐξέλαμψεν, ἡ τοῦ Ὀσίου Ἀγαπίου μνήμη, τῆς θείας ἀγάπης, τὰς  χάριτας ἐκλάμπουσα· ἐν αὐτῇ γὰρ Χριστοῦ εὐαρεστήσας, πρὸς τὴν κτῆσιν τῶν  κρειττόνων ἰθύνει τοὺς βοῶντας· Χαίροις ὁ ὁλικῶς τὸν Θεὸν ἀγαπήσας καὶ  κατάλληλον ἐπιδειξάμενος βίον· Χαίροις τῆς ἐν Πνεύματι ζωῆς, ἐργάτης δοκιμώτατος  καὶ τῶν ἐξ αὐτῆς δωρεῶν, θεῖον ἐνδιαίτημα· χαίροις Μοναστῶν ὁδηγὸς καὶ τύπος καὶ  πρεσβευτὴς ἡμῶν, πρὸς Θεὸν θερμότατος· ᾧ πρέσβευε Ἅγιε ῥύεσθαι ἡμᾶς πάσης  θλίψεως.
Καὶ νῦν. Ὁ  αὐτός. Τῆς Ἑορτῆς.
Τὸν  ἐκ Παρθένου Ἥλιον, βλέπων ὁ ἐκ στείρας Λύχνος φαεινός, ἐν Ἰορδάνῃ αἰτούμενον  Βάπτισμα, ἐν δειλίᾳ καὶ χαρᾷ, ἐβόα πρὸς αὐτὸν· Σύ με Ἁγίασον Δέσποτα, τῇ θείᾳ  ἐπιφανείᾳ σου.

Εἴσοδος, Φῶς  Ἱλαρόν, τὸ Προκείμενον τῆς ἡμέρας. Καὶ τὰ Ἀναγνώσματα.
Σοφίας  Σολομῶντος τὸ Ἀνάγνωσμα.
(Κεφ. γ' 1-9)
Δικαίων ψυχαὶ ἐν χειρὶ Θεοῦ, καὶ οὐ μὴ ἅψηται αὐτῶν βάσανος. Ἔδοξαν ἐν ὀφθαλμοῖς  ἀφρόνων τεθνάναι, καὶ ἐλογίσθη κάκωσις ἡ ἔξοδος αὐτῶν, καὶ ἡ ἀφ’ ἡμῶν πορεία  σύντριμμα, οἱ δέ εἰσιν ἐν εἰρήνῃ. Καί γὰρ ἐν ὄψει ἀνθρώπων ἐὰν κολασθῶσιν, ἡ  ἐλπὶς αὐτῶν ἀθανασίας πλήρης. Καί ὀλίγα παιδευθέντες, μεγάλα εὐεργετηθήσονται·  ὅτι ὁ Θεὸς ἐπείρασεν αὐτούς, καὶ εὗρεν αὐτοὺς ἀξίους ἑαυτοῦ. Ὡς χρυσὸν ἐν  χωνευτηρίῳ ἐδοκίμασεν αὐτούς, καὶ ὡς ὁλοκάρπωμα θυσίας προσεδέξατο αὐτούς, καὶ  ἐν καιρῷ ἐπισκοπῆς αὐτῶν ἀναλάμψουσι, καὶ ὡς σπινθῆρες ἐν καλάμῃ διαδραμοῦνται.  Κρινοῦσιν ἔθνη καὶ κρατήσουσι λαῶν, καὶ βασιλεύσει αὐτῶν Κύριος εἰς τοὺς αἰῶνας.  Οἱ πεποιθότες ἐπ' αὐτόν, συνήσουσιν ἀλήθειαν, καὶ οἱ πιστοὶ ἐν ἀγάπῃ  προσμενοῦσιν αὐτῷ· ὅτι χάρις καὶ ἔλεος ἐν τοῖς ὁσίοις αὐτοῦ, καὶ ἐπισκοπὴ ἐν  τοῖς ἐκλεκτοῖς αὺτοῦ.
Σοφίας  Σολομῶντος τὸ Ἀνάγνωσμα.
(Κεφ. ε' 15 -  ς-' 3)
Δίκαιοι εἰς τὸν αἰῶνα ζῶσι, καὶ ἐν Κυρὶῳ ὁ μισθὸς αὐτῶν, καὶ ἡ φροντὶς αὐτῶν  παρὰ Ὑψίστῳ. Διὰ τοῦτο λήψονται τὸ βασίλειον τῆς εὐπρεπείας, καὶ τὸ διάδημα τοῦ  κάλλους ἐκ χειρὸς Κυρίου· ὅτι τῇ δεξιᾷ αὐτοῦ σκεπάσει αὐτούς, καὶ τῷ βραχίονι  ὑπερασπιεῖ αὐτῶν. Λήψεται πανοπλίαν τὸν ζῆλον αὐτοῦ, καὶ ὁπλοποιήσει τὴν κτίσιν  εἰς ἄμυναν ἐχθρῶν. Ἐνδύσεται θώρακα δικαιοσύνην καὶ περιθήσεται κόρυθα, κρίσιν  ἀνυπόκριτον. Λήψεται ἀσπίδα ἀκαταμάχητον, ὁσιότητα· ὀξυνεῖ δὲ ἀπότομον ὀργὴν εἰς  ῥομφαίαν. Συνεκπολεμήσει αὐτῷ ὁ κόσμος ἐπὶ τοὺς παράφρονας· πορεύσονται εὔστοχοι  βολίδες ἀστραπῶν, καὶ ὡς ἀπὸ εὐκύκλου τόξου τῶν νεφῶν, ἐπὶ σκοπὸν ἁλοῦνται, καὶ  ἐκ πετροβόλου θυμοῦ πλήρεις ῥιφήσονται χάλαζαι. Ἀγανακτήσει κατ' αὐτῶν ὕδωρ  θαλάσσης· ποταμοὶ δὲ συγκλύσουσιν ἀποτόμως. Ἀντιστήσεται αὐτοῖς πνεῦμα δυνάμεως,  καὶ ὡς λαῖλαψ ἐκλικμήσει αὐτούς, καὶ ἐρημώσει πᾶσαν τὴν γῆν ἀνομία, καὶ ἡ  κακοπραγία περιτρέψει θρόνους δυναστῶν. Ἀκούσατε οὖν βασιλεῖς, καὶ σύνετε·  μάθετε δικασταὶ περάτων γῆς· ἐνωτισασθε οἱ κρατοῦντες πλήθους, καὶ γεγαυρωμένοι  ἐπὶ ὄχλοις ἐθνῶν· ὅτι ἐδόθη παρὰ Κυρίου ἡ κράτησις ὑμῖν, καὶ ἡ δυναστεία παρὰ  Ὑψίστου.
Σοφίας  Σολομῶντος τὸ ἀνάγνωσμα. .
(Κεφ. ζ′.7)
Δίκαιος, ἐὰν φθάσῃ τελευτῆσαι, ἐν ἀναπαύσει ἔσται. Γῆρας γὰρ τίμιον οὐ τὸ  πολυχρόνιον, οὐδὲ ἀριθμῷ ἐτῶν μεμέτρηται. Πολιὰ δέ ἐστι φρόνησις ἀνθρώποις,καὶ  ἡλικία γήρως βίος ἀκηλίδωτος. Εὐάρεστος Θεῷ γενόμενος, ἠγαπήθη· καὶ ζῶν μεταξὺ  ἁμαρτωλῶν, μετετέθη. Ἡρπάγη, μὴ κακία ἀλλάξῃ σύνεσιν αὐτοῦ, ἢ δόλος ἀπατήσῃ  ψυχὴν αὐτοῦ· βασκανία γὰρ φαυλότητος ἀμαυροῖ τὰ καλά, καὶ ῥεμβασμὸς ἐπιθυμίας  μεταλλεύει νοῦν ἄκακον. Τελειωθεὶς ἐν ὀλίγῳ, ἐπλήρωσε χρόνους μακρούς· ἀρεστὴ  γὰρ ἦν Κυρίῳ ἡ ψυχὴ αὐτοῦ· διὰ τοῦτο ἔσπευσεν ἐκ μέσου πονηρίας. Οἱ δὲ λαοὶ  ἰδόντες καὶ μὴ νοήσαντες, μηδὲ θέντες ἐπὶ διανοίᾳ τὸ τοιοῦτον, ὅτι χάρις καὶ  ἔλεος ἐν τοῖς ὁσίοις αὐτοῦ, καὶ ἐπισκοπὴ ἐν τοῖς ἐκλεκτοῖς αὐτοῦ.

ΕΙΣ ΤΗΝ ΛΙΤΗΝ
Ἰδιόμελα Ἦχος  α.'
Ὅσιε  Πάτερ, θείῳ φόβῳ στοιχειωθείς, τῶν ἐν κόσμῳ τερπνῶν ἀπανέστης καὶ ἀγγελικῶς  Χριστῷ ἠκολούθησας· συντονίᾳ γὰρ θείων πράξεων, σαρκὸς νεκρώσας τὸ φρόνημα, τῆς  αἰωνίου ζωῆς τὰς ἀντιδόσεις, περιφανῶς ἐθησαύρισας· καὶ τοῦ ἐν σοὶ πληρώματος,  τὸν πλοῦτον ἐκφαίνων, ὑφηγητὴς θεόληπτος, ἧς πεπίστευσαι Μάνδρας λογικῆς,  ἀληθείας ἐγένου, θεοφόρε Ἀγάπιε· καὶ νῦν μὴ παύσῃ πρεσβεύων, ὑπὲρ τῶν τιμώντων  σε.
Ἦχος β.'
Λόγῳ  τὸν βίον κατευθύνων καὶ ἀρετῶν ἰδέαις διαπρέπων λογικῶν προβάτων γέγονας Ποιμήν,  θείῳ νεύματα Ἀγάπιε· ὡς φωτὸς θείου ἔμπλεως καὶ διδαχῶν βακτηρίᾳ καὶ οἰκείῳ  ὑποδείγματι, ἀσφαλῶς τὴν σὴν Μὰνδραν ὡδήγησας, ἐπὶ νομὰς σωτηρίας καὶ ἀφθαρσίας  λειμῶνας· διὸ Χριστὸς ὁ Κύριος, τοὺς σοὺς πόνους προσδεξάμενος, ἀξίως σε  ἐδόξασεν, ὡς οἰκεῖον θεράποντα.
Ἦχος γ΄.
Ὡς  καθάρας σεαυτόν, δι' ἐνάρετου πολιτείας, τῆς ἐπιπνοίας τοῦ Πνεύματος, θεῖον  σκεῦος ὤφθης Ὅσιε· καὶ ἐν φρονήσει ἀληθεῖ, τὰς ἐπιπνοίας τοῦ ἐχθροῦ καθελών, τῆς  τούτου λύμης ἀσινεῖς ἐφύλαξας, τοὺς ἑπομένους τῷ λόγῳ σου· ὡς γὰρ ἄγρυπνος  ποιμὴν καὶ ὡς ψυχῶν ἰατὴρ σωτηρίας παρέχεις φάρμακα καὶ πρεσβεύεις Ἀγάπιε Πάτερ,  ὑπὲρ τῶν τιμώντων σε.
Δόξα. Ἦχος δ΄.
Τῆς  ἀληθοῦς ἀγάπης,γεωργῶν τοὺς καρπούς, ὡς δένδρον κατάκαρπον κατὰ Δαβὶδ  ἐβλάστησας, ἐν τοῖς ὕδασι τῆς ἀσκήσεως, Ἀγάπιε Ὅσιε· πᾶσι γὰρ προφαίνεις,  ψυχικῆς εὐκαρπίας λαμπρότητα καὶ θεϊκῆς χορηγίας, δαψιλῆ χρηστότητα· ὅτι Χριστὸς  ὃν ἠγάπησας καὶ ᾧ πιστῶς δεδούλευκας, πλουσίων δωρεῶν σε ἠξίωσεν. Αὐτὸν ἱκέτευε,  Ἅγιε, σῴζεσθαι τοὺς σὲ μακαρίζοντας.
Καὶ νῦν. Ὁ  αὐτός. Τῆς Ἑορτῆς
Σὲ  τὸν ἐν Πνεύματι καὶ πυρί, καθαίροντα τὴν ἁμαρτίαν τοῦ κόσμου καθορῶν ὁ  Βαπτιστής, ἐρχόμενον πρὸς αὐτόν, δειλιῶν καὶ τρέμων ἐβόα λέγων· Οὐ τολμῶ  κρατῆσαι τὴν κορυφήν σου τὴν ἄχραντον· σύ με ἁγίασον Δέσποτα τῇ ἐπιφανείᾳ σου,  μόνε Φιλάνθρωπε.

Εἰς τὸν  Στίχον. Στιχηρὰ Προσόμοια.
Ἦχος πλ.δ΄. Ὢ  τοῦ παραδόξου θαύματος.
Ὅσιε  Πάτερ Ἀγάπιε, τῇ ἀγαπήσει. Χριστοῦ τὴν ψυχὴν πυρπολούμενος κοσμικὴν τερπνότητα,  νουνεχῶς καταλέλοιπας, καὶ τὸν Σταυρόν σου ἀναλαβόμενος, πᾶσαν τὴν σάρκα τῷ νῷ  ὑπέταξας· ὅθεν ἠξίωσαι, οὐρανίου χάριτος, καὶ Μοναστῶν, ὤφθης ὑπστύπωσις, λόγοις  καὶ πράξεσι.

Στίχ.  Τίμιος ἐναντίον Κυρίου...

Ὅσιε  Πάτερ Ἀγάπιε, ἀνακαθάρας τὸν νοῦν, κοσμικῆς πάσης σχέσεως, πρὸς τὴν ὑπερκόσμιον,  ἀνηνέχθης λαμπρότητα, καὶ θεωρήσας κάλλος τὸ ἄχραντον, θείας ἐπλήσθης  ἀγαλλιάσεως· ἧς νῦν τρανώτερον, ἀπολαύων Ἅγιε,ὑπὲρ ἡμῶν, πάντοτε ἱκέτευε,τῶν  εὐφημούντων σε.

Στίχ.  Μακάριος ἀνὴρ ὁ φοβούμενος τὸν Κύριον...

Ὅσιε  Πάτερ Ἀγάπιε, τῶν ὑπὲρ νοῦν ἀγαθῶν, κληρονόμος γενόμενος, ὡς θεράπων γνήσιος,  τοῦ τῶν ὅλων Δεσπόζοντος, ὁρᾷς Ἀγγέλων θείας λαμπρότητας καὶ συνευφράινῃ Ἁγίων  τάξεσι, μεθ ὧν ἱκέτευε,τὴν Τριάδα πάντοτε, πάσης ὀργῆς καὶ ἀνάγκης ῥύεσθαι,τοὺς  σὲ γεραίροντας.
Δόξα.... Ἦχος  πλ.δ΄.
Ἐγκρατείας τῷ πυρί, τὸ γεηρὸν ἀναλώσας φρόνημα, τὴν ψυχὴν ἐπτέρωσας θείῳ ἔρωτι  Ὅσιε· τῷ γὰρ θείῳ θελήματι, πάντα τὰ σὰ ἀναθέμενος, θεοπρεπεῖ πολιτείᾳ, Ὁσίως  ἐβίωσας, ἀρετῶν ἀσκήσεσι δοξάσας τὸν Κύριον. Καὶ νῦν τῆς δόξης αὐτοῦ κατατρυφῶν  Πάτερ Ἄγάπιε, πρέσβευε ὑπὲρ τῶν ψυχῶν ἡμῶν.
Καὶ νῦν. Ὁ  αὐτός. Τῆς Ἑορτῆς.
Σήμερον ἡ κτίσις φωτίζεται· σήμερον τὰ πάντα εὐφραίνονται, τὰ οὐράνια ἅμα καὶ τὰ  ἐπίγεια. Ἄγγελοι καὶ ἄνθρωποι συμμίγνυνται· ὅπου γὰρ Βασιλέως παρουσία, καὶ ἡ  τάξις παραγίνεται. Δράμωμεν τοίνυν ἐπὶ τὸν Ἰορδάνην· ἴδωμεν πάντες τὸν Ἰωάννην,  πῶς βαστάζει κορυφήν, ἀχειροποίητον καὶ ἀναμάρτητον. Διὸ Ἀποστολικὴν φωνὴν  προσᾴδοντες βοήσωμεν· Ἐπεφάνη ἡ χάρις τοῦ Θεοῦ, ἡ σωτήριος πᾶσιν ἀνθρώποις,  καταυγάζουσα καὶ παρέχουσα πιστοῖς τὸ μέγα ἔλεος.

Ἀπολυτίκιον.
Ἦχος.πλ.α΄.  Τὸν Συνάναρχον Λόγον.
Φερωνύμως τῇ θείᾳ ἀγάπῃ Ὅσιε, πτερωθεὶς τὴν ψυχήν σου βίον ἐνάρετον,  πεπολίτευσαι ἐν γῇ Πάτερ, Ἀγάπιε,καὶ τῶν θείων δωρεῶν, κοινωνὸς ἐν οὐρανοῖς,  γενόμενος θεοφόρε, ἀδιαλείπτως δυσώπει, ἐλεηθῆναι τὰς ψυχὰς ἡμῶν.
Καὶ τὸ τῆς  Ἑορτῆς.
Ἐν Ἰορδάνη βαπτιζομένου  σου Κύριε...

ΕΙΣ ΤΟΝ  ΟΡΘΡΟΝ.
Μετὰ τὴν α΄.  Στιχολογίαν, Κάθισμα.
Ἦχος α'. Τὸν  τάφον σου Σωτήρ.
Ἠγάπησας Χριστόν, ὁλικῇ διανοίᾳ ,καί ἔζησας ἐν γῇ, ὥσπερ Ἄγγελος Πάτερ· ἐντεῦθέν  σε Ἀγαπιε, οὐρανῶν τὰ σκηνώματα, ὑπεδέξαντο, μετὰ τὸ Ἅγιον τέλος, ἔνθα πρέσβευε,  ὑπὲρ ἡμῶν τῶν τελούντων, τὴν πὰνσεπτον μνήμην σου.
Ὅμοιον τῆς  Ἑορτῆς.
Ῥοαῖς  τοῦ ποταμοῦ, Ἰορδάνου προσῆλθες, ὡς ἄνθρωπος Χριστέ, καὶ χερσὶ τοῦ Προδρόμου,  ἐδέξω τὸ βάπτισμα, διὰ πλῆθος χρηστότητος· ἀνυμνοῦμέν σου, τὴν ἀγαθότητα Λόγε,  δι' ἧς ἔπλυνας, τὴν τοῦ Ἀδὰμ ἁμαρτίαν καὶ κόσμον ἀνέπλασας.

Μετὰ τὴν β.  Στιχολογιαν, Κάθισμα.
Ἦχος δ΄. Ταχὺ  προκατάλαβε.
Ἀσκήσει ἐκάθηρας, τὸ ὀπτικὸν τῆς ψυχῆς, καὶ βίου λαμπρότητι, ὤφθης φωστὴρ  Μοναστῶν, Ἀγάπιε Ὅσιε· ὅθεν τούτων ἡγήσω, ἐπιπνοίᾳ τῇ θείᾳ, λύσας τὰς μεθοδείας,  τοῦ δολίου Βελίαρ· καὶ νῦν δυσώπει Ἅγιε, ὑπὲρ τῶν τιμώντων σε.
Ὅμοιον. Τῆς  Ἑορτῆς.
Τὸ  φῶς τὸ ἀπρόσιτον, ἐν ἀνθρωπίνη μορφῇ, Χριστὸς ὁ Φιλάνθρωπος, ἀνακαθαίρων ἡμᾶς,  τὸ βάπτισμα δέχεται· δεῦτε πάντα τὰ ἔθνη, προσκυνήσωμεν τοῦτον· ἦλθε γὰρ  ἐπεφάνη, καταυγάζων τὸν κόσμον. Ἀλλὰ δόξα οἰκτίρμον, τῇ σῇ ἀγαθότητι.

Μετὰ τὸν  Πολυέλεον, Κάθισμα.
Ἦχος δ΄.  Ἐπεφάνης σήμερον.
Ἐγκρατείᾳ Ἅγιε ἐνδιαπρέψας τοῦ Ἁγίου Πνεύματος, ὤφθης δοχεῖον καθαρόν, πᾶσι  παρέχων Ἀγάπιε, θείας ἀγάπης τὴν χάριν πρεσβείαις σου
Ὅμοιον. Τῆς  Ἑορτῆς.
Βαπτισθεὶς ὡς ἄνθρωπος ὁ πάντων Κτίστης, τῆς φθορᾶς ἀπήλλαξεν τοὺς γηγενεῖς ὡς  ἀγαθὸς· ὅτι Υἱὸς μεμαρτύρηται, ἀγαπητὸς ἐκ Πατρὸς καὶ ὁμόδοξος.

Τὸ α΄.  Ἀντίφωνον τοῦ δ.' ἤχου.
Προκείμενον .
Τίμιος ἐναντίον Κυρίου ὁ θάνατος τοῦ Ὁσίου αὐτοῦ.
Στίχ.  Μακάριος ἀνὴρ ὁ φοβούμενος τὸν Κύριον.

Εὐαγγέλιον.  Τὸ τοῦ Ἁγ. Σάββα. Ό Ν΄ Ψαλμός.
Δόξα...  Ταῖς τοῦ σοῦ  Ἁγίου.........
Καὶ νῦν...  Ταῖς τῆς Θεοτόκου.....

Ἰδιόμελον Ἦχος  β.'
Στίχ.  Ἐλέησόν με ὁ Θεὸς κατὰ τὸ  μέγα ἔλεός σου ......

Θεοπρεπῶς πολιτευσάμενος Ὅσιε, ἐν Ὁσιότητι καὶ ἀληθείᾳ, τῆς ἐν Θεῷ υἱοθεσίας, τὰ  ἀγαθὰ ἐδρέψω καὶ τῆς θείας εὐπρεπείας εἰληφὼς τὸ γέρας, τῷ ξύλῳ τῆς ζωῆς  ἀποκατέστης Ἀγάπιε· ᾧ καὶ ἡμᾶς προσάγαγε, εὐπροσδέκτοις ἱκεσίαις σου.

Εἶτα οἱ  Κανόνες, τῆς Θεοτόκου καὶ τοῦ Ὁσίου, οὗ ἡ ἀκροστιχίς·  «Ἀγάπῃ με θείᾳ τρῶσον Πάτερ. Γερασίμου.
ᾨδὴ α΄.
Ἦχος δ΄.  Θαλάσσης τὸ ἐρυθραῖον.
Ἀκτῖσι, τοῦ Παναγίου Πνεύματος, καταλαμπόμενος, ταῖς σαῖς πρεσβείαις Πάτερ  δυσωπῶ, φῶς μοι θεῖον χορηγῆσαν, ἵνα ὑμνήσω Ἅγιε, τῆς πολιτείας σου τὰ σκάμματα.

Γαλήνης, τῆς ὑπὲρ νοῦν Ἀγάπιε, λαμπρῶς τετύχηκας, ὡς διαπλεύσας ἤδη ἀβλαβῶς, τὸ  τοῦ βίου κλυδώνιον, καὶ καθορᾶςς ἃ βλέπουσι, τὰ τῶν Ἀγγέλων Πάτερ Τάγματα.

Ἀγάπῃ, τῇ πρὸς Χριστὸν πυρουμένος, Πάτερ Ἀγάπιε, τοῖς τῶν δακρύων ἔσβεσας  κρουνοῖς, τῶν παθῶν ὑπεκκαύματα καὶ πρὸς τὸ ὕδωρ ἔφθασας, τῆς αἰωνίου  ἀναπαύσεως.
Θεοτοκίον.
Παρθένος, μετὰ τὸν τόκον ἄφθορος, ὡς πρὸ κυήσεως, ὡς ἀληθῶς πεφύλαξαι Ἁγνή· τὸν  Θεὸν γὰρ γεγέννηκας, τὸν ξένα καὶ παράδοξα, ἐν σοὶ Παρθένε ἐργασάμενον.
Καταβασία:  Βυθοῦ ἀνεκάλυψε πυθμένα...

ᾨδὴ γ.'  Εὐφραίνεται ἐπὶ σοί.
Ἡ  θεία σου βιοτή, λελαμπρυσμένη ἀρετῶν κάλλεσιν, ὥσπερ τερπνὸν θυμίαμα, τῷ Χριστῷ  προσήχθη Ἀγάπιε.

Μαράνας τὸ τῆς σαρκός δι΄ ἐγκρατείας ἐμπαθὲς φρόνημα, τῆς ἀπαθείας ἤνθησας, ἄνθη  τὰ εὐώδη Ἀγάπιε.

Εις  μάνδραν τῶν οὐρανῶν, οἷα ποιμὴν θεοειδὴς ἲθυνας, ποίμνην τὴν σὴν Ὅσιε, λόγῳ καὶ  σοφίᾳ καὶ χάριτι.
Θεοτοκίον.
Θεοῦντα τὴν τῶν βροτῶν, φύσιν Ἁγνή, σωματικῶς τέτοκας, ἐκ τῶν ἁγνῶν αἱμάτων σου,  τὸν Θεὸν τῶν ὅλων καὶ Κύριον.
Καταβασία.  Ἰσχὺν ὁ διδούς...

Κάθισμα. Ἦχος  δ.' Ὁ Ὑψωθεὶς ἐν τῷ Σταυρῷ.
Ὡς  ἀγαπήσας ἐκ ψυχῆς θεοφόρε, τὸν ποιητὴν καὶ Βασιλέα τῆς δόξης, ὡς ἐφετὸν  ἀκρότατον Ἀγάπιε, ἅπαντα ἐμίσησας, τὰ ἐν κόσμῳ ἡδέα, οἷα παρερχόμενα καὶ  σφαλλόμενα Πάτερ, καὶ θεαρέστως ζήσας ἐπὶ γῆς, τῆς οὐρανίου παστάδος ἠξίωσαι.
Ὅμοιον. Τῆς  Ἑορτῆς.
Ὁ τῶν  πάντων Ποιητὴς καὶ Δεσπότης, σάρκα λαβὼν ἐκ τῆς Ἁγνῆς Θεοτόκου, ἐν Ἰορδάνῃ  βάπτισμα ἐδέξατο, κάθαρσιν καὶ λύτρωσιν, τῷ πεσόντι παρέχων, τοῦτον  ἐκλυτρούμενος, τῆς ἀρχαίας κατάρας· Ὂν προσκυνοῦντες εἴπωμεν πιστοί· Ἦλθες  ἐφάνης τὸ φῶς τὸ ἀπρόσιτον.

ᾨδὴ δ'.  Ἐπαρθέντα σε ἰδοῦσα.
Ἐν  τοῖς θείοις δικαιώμασι τοῦ Σωτῆρος, ἀμέμπτως πορευόμενος, ἄκακος καὶ πρᾶος,  ἐδείχθης Ἀγάπιε, καὶ πλήρης χρηστότητος, ποίμνης λογικῆς προϊστάμενος.

Ἰθυνόμενος ταῖς αὔραις τοῦ Παρακλήτου, τὴν χαλεπὴν διέπλευσας θάλασσαν τοῦ βίου,  ἀβρόχως Ἀγάπιε, λιπὼν πάντα τάραχον, καὶ ζωῆς πρὸς ὅρμον προσώρμησαι.

Ἀγαπήσας τὸν Σωτῆρα Πάτερ τελείως, τελειοτάτην ἤνυσας, θείαν πολιτείαν, καὶ παρ'  αὐτοῦ Ἀγάπιε, ἀξίως ἠγάπησαι, καὶ χαρᾶς μετέσχες τῆς κρείττονος.
Θεοτοκίον.
Τὴν  τεκοῦσαν τὸν τῶν ὅλων Θεὸν καὶ Κτίστην καὶ μετὰ τόκον ἄσπορον, μείνασαν  Παρθένον, ὑμνήσωμεν ἅπαντες, συμφώνως κραυγάζοντες· Χαῖρε Θεοτόκε Πανύμνητε.
Καταβασία. Ἀκήκοε Κύριε φωνῆς  σου...

ᾨδή ε.' Σὺ  Κύριέ μου φῶς.
Ῥήμασιν Ἱεροῖς, τῶν Ἁγίων χειλέων σου, τοὺς σοὺς ὡδὴγησας ἄρνας πρὸς ζωὴν  μακαρίαν, Ἄγάπιε μακάριε.

Ὤφθης  ἐν ἀρεταῖς, ὑψηλὸς καὶ περίβλεπτος· ὅθεν ἀξίως προέστης λογικῆς Πάτερ Μάνδρας,  δυνάμει θείου Πνεύματος.

Σύντριψον τοῦ ἐχθροῦ, τὰ καθ' ἡμῶν μηχανήματα, τῇ σῇ πρεσβείᾳ παμμάκαρ, ἐν  εἰρήνῃ φυλάττων, ἡμῶν τὴν ζωὴν Ἅγιε.
Θεοτοκίον.
Ὄρος  περιφανές, ταῖς ἀρεταῖς καὶ κατάσκιον, ὥσπερ φησὶν ὁ Προφήτης, σὺ εἶ Ἁγνὴ  Θεοτόκε, Χριστὸν σαρκὶ κυήσασα.
Καταβασία.  Ἰησοῦς ὁ ζωῆς ἀρχηγός...

ᾨδὴ στ.' Θύσω  σοι.
Νάμασι, τοῖς μυστικοῖς σοφὲ ἀρδευόμενος, ἀπὸ πηγῶν σωτηρίων, ὕδωρ ἀπαθείας πᾶσιν  ἐκβλύζεις καὶ ξηραίνεις, τὰς τῶν παθῶν ἐκχύσεις Ἀγάπιε·

Πᾶσαν  σου, ὁλοσχερῶς τὴν ἔφεσιν ὅσιε, καὶ τῆς ψυχῆς τὰς κινήσεις τῷ Θεῷ Ἀγάπιε  ἀνατείνων, ἀνυψώθης ἀρετῶν εἰς ἀκρώρειαν Ὅσιε.

Ἄρνας  σου, τοὺς λογικοὺς ποιμάνας Ἀγάπιε, ἐπὶ νομὰς σωτηρίας πρὸς τὰς οὐρανίους Πάτερ  ἐπαύλεις μετὰ δόξης, χαρμοσύνως εἰσήλασας ἔνδοξε.
Θεοτοκίον.
Τόμον  σε ὁ Ἡσαΐας ἑώρα καινότατον, ἐν ᾧ Πατρὸς τῷ δακτύλῳ ὁ Λόγος ἐγράφη ἀρρήτῳ τρόπῳ,  Θεοτόκε· τὸν Χριστὸν γὰρ ἀφράστως σὺ τέτοκας.
Καταβασία.  Ἡ φωνὴ τοῦ Λόγου.

Κοντάκιον.  Ἦχος β΄. Τὰ ἄνω ζητῶν.
Ἀγάπῃ  Χριστοῦ, ὁσίως πεπολίτευσαι καὶ Μάνδρας σοφὲ πνευματικῆς προέστηκας, ὡς πλήρης  θείας χάριτος θεοφόρε παμμάκαρ Ἀγάπιε· διὰ τοῦτο βοῶμέν σοι· Μὴ παύσῃ πρεσβεύων,  ὑπὲρ πάντων ἡμῶν.
Ὁ Οἶκος.
Ἀπαρνησάμενος σαυτόν, ἐν ὅλῃ τῇ καρδίᾳ καὶ καταλείψας τὰ φθαρτὰ τοῦ κόσμου καὶ  ἡδέα, οἷα σπιλοῦντα τῆς ψυχῆς, τὸ εὐγενὲς παμμάκαρ, κατηκολούθησας Χριστῷ,  ἀνεπιστρόφῳ λογισμῷ, καὶ γνώμῃ στερροτάτῃ· καὶ τῶν θείων ἐντολῶν ἐργάτης δόκιμος  γενόμενος, ἐκάθηρας σεαυτόν, ἀπὸ παντὸς μολυσμοῦ σαρκὸς καὶ Πνεύματος, καὶ  σκεῦος ἐπάξιον τῆς ἐγκρατείας ὤφθης καὶ δοχεῖον ἡγιασμένον, τῆς ἀπαθείας Πάτερ·  καὶ τῆς ἀγάπης μυσταγωγὸς γεγονὼς καὶ τῇ ἐλλάμψει τοῦ Παρακλήτου φωτισθείς,  ὁδηγὸς θεοειδὴς καὶ διδάσκαλος καὶ Ποιμήν, Μάνδρας Ἁγίας ὤφθης. Ἀλλ΄ ὦ Ἀγάπιε  Ὅσιε, μὴ παύσῃ πρεσβεύων ὑπὲρ πάντων ἡμῶν.

Συναξάριον.
Τῇ  ΙΑ' τοῦ Μηνὸς Ἰανουαρίου, μνήμη τοῦ Ὁσίου καὶ θεοφόρου Πατρὸς ἡμῶν Ἀγαπίου τοῦ  Ἀρχιμανδρίτου.
Στίχ.
Ἄρξας  λογισμῶν Ἀγάπιε τὸ πρῶτον
Εἶτα  λογικῆς ὦ Πάτερ ἦρξας Μάνδρας.
Ἑνδεκάτῃ Ἀγαπίοιο ἐκ ῥεθέων πνεῦμα ἤρθη.

Οὗτος  ὁ μακάριος ἐν πατράσιν Ἀγάπιος, θείᾳ τρωθεὶς ἀγάπῃ, ἠρνήσατο πάντα καὶ  Εὐαγγελικῶς Χριστῷ ἠκολούθησε. Συντόνῳ δὲ ἔγκρατείᾳ καὶ πολλῇ ἀσκήσει καὶ μελέτῃ  τῶν κρειττόνων καθάρας ἑαυτὸν καὶ καθαγνίσας τὸν νοῦν, σκεῦος κατέστη τοῦ Ἅγίου  Πνεύματος· διὸ καὶ τῇ ἄνωθεν ψήφῳ καὶ κρίσει, ἡγούμενος καὶ ἀρχηγὸς γέγονε  Μάνδρας πολλῶν Μοναχῶν, ἐξ οὗ καὶ τὴν ἐπωνυμίαν, Ἀρχιμανδρίτης, ἐδὲξατο. Ὁσίως  δὲ καὶ θεοφιλῶς ποιμάνας τήν ἑαυτοῦ ποίμνην, καὶ θεαρέστως τελέσας τὸν δρόμον  τῆς ζωῆς, μετέστη πρὸς Κύριον καὶ τοῖς ἀπ'αἰῶνος ἠρίθμηται Ἁγίοις.

Ταῖς  αὐτοῦ πρεσβείαις Χριστὲ ὁ Θεὸς καὶ πάντων σου τῶν Ἁγίων, ἐλέησον καὶ σῶσον ἡμᾶς·  Ἀμήν.

ᾨδὴ ζ΄. Ἐν τῇ  καμίνῳ.
Έν τῇ  καμίνῳ, τῆς ἐγκρατείας πάτερ Ὅσιε, φλέξας τάς ἀκάνθας, παθῶν τῶν φθοροποιῶν,  ἀπαθείας δρόσον ἄνωθεν, λαμπρῶς εἰσδέδεξαι ταῖς τῆς ψυχῆς δυνάμεσιν Ἅγιε.

Ῥώμῃ  τῇ θεία, τὸ ἀσθενὲς Πάτερ ῥωννύμενος, ᾔσχυνας τοῦ σκότους δυνάμεις τὰς ζοφεράς,  ὡς φωτὸς υἱὸς Ἀγάπιε, καὶ ἀνελήλυθας νικητὴς πρὸς φῶς τὸ ἀνέσπερον.

Γνώσει τῇ θείᾳ ὡς ταπεινὸς Πάτερ τῷ Πνεύματι, ἅμα καὶ σοφίᾳ, ἄνωθεν λαμπρυνθείς,  ἀσφαλῶς Χριστῷ ὡδήγησας, ἥνπερ πεπίστευσαι πνευματικὴν ἀγέλην Ἀγάπιε.
Θεοτοκίον.
Ἐκ  τῆς γαστρός σου, τὸ τοῦ Πατρὸς Ἁγνὴ ἀπαύγασμα, σάρκα τὴν βροτείαν, μορφῶσαν  ὑπερφυῶς, τοῖς ἐν κόσμῳ ἐπεδήμησε, καὶ πάντας ἔσωσε, τοὺς εὐλογοῦντας Κόρη τὸν  Τόκον σου.
Καταβασία.  Νέους εὐσεβεῖς...

ᾨδὴ η΄. Χεῖρας  ἐκπετάσας.
Ῥείθροις τῶν δακρύων καθαρθείς, ψυχὴ καὶ σῶμά σου, Πάτερ Ἀγάπιε, ἀνακαθαίρεις τῷ  λόγῳ σου, ἰατρὸς ὡς ἐμπειρότατος, τοὺς μολυνθέντάς λογισμούς, τῶν προσιόντων  σοι, εὐλογεῖτε, πάντα τὰ ἔργα κραυγάζων τὸν Κύριον.

Ἄγγελος καθάπερ ἐπὶ γῆς, Πάτερ ἐβίωσας, ἀγάπῃ κρείττονι· καὶ Ἀγγέλων συνόμιλος,  μετὰ τέλος τὸ μακάριον, ἐν οὐρανοῖς ἀναδειχθείς, ψάλλεις Ἀγάπιε· Εὐλογεῖτε,  πάντα τὰ ἔργα Κυρίου τὸν Κυριον.

Στόματι Ἁγίῳ καὶ σοφῷ, τοὺς σοὺς ἐδίδαξας, Πάτερ Ἀγάπιε, ἐν ἀρετῇ καὶ σεμνότητι,  φοιτητὰς ἐμπολιτεύεσθαι, ὡς ἂν ζωῆς τῆς ἐν Χριστῷ μέτοχοι γένωνται. Εὐλογεῖτε  πάντα τὰ ἔργα βοῶντες τὸν Κύριον.
Θεοτοκίον.
Ἵλεων  ἀπέργασαι ἠμῖν τοῖς πολλὰ πταίσασι, νοῒ ἀγνώμονι, τὸν Ὑπεράγαθον Κύριον, Θεοτόκε  Ἀειπάρθενε, ἵνα ῥυσθῶμεν χαλεπῶν πταισμάτων ψάλλοντες· Ευλογοῦμεν, Εὐλογημένη  Παρθένε τὴν δόξαν σου.
Καταβασία:  Μυστήριον παράδοξον...

ᾨδὴ θ΄. Λίθος  ἀχειρότμητος.
Μόνον  τὸν Χριστὸν ἀγαπήσας, Πάτερ Ἀγάπιε θεόφρον, καὶ θεοφίλως βιοτεύσας, τούτου τῆς  δόξης λαμπρῶς ἠξίωσαι, ἐν τῷ νυμφῶνι Ὅσιε, τῆς ἀφθαρσίας, ἀγαλλόμενος.

Ὅλῳ  τῷ φωτὶ τῆς Τριάδος, Πάτερ λαμπόμενος πλουσίως, καὶ τῶν μακαρίων ἐπάθλων, τὰς  θείας δόσεις χειρὶ τοῦ Κτίσαντος, δεχόμενος Ἀγάπιε, ἡμῶν μνημόνευε δεόμεθα.

Ὕψωσον κἀμοῦ τὴν καρδίαν, χαμαιπετοῦς Πάτερ κυβείας καὶ ἀγάπῃ θείᾳ τὸν νόον μου,  ἐκ τῶν γηΐνων πρὸς Θεὸν ὕψωσον, τὸν ὕμνον μου δεχόμενος, ὡς εὐτελὲς δῶρον  Ἀγάπιε.
Θεοτοκίον.
Ὑπὲρ  τῶν πιστῶς σε ὑμνούντων καὶ προσκυνούντων σου τὴν δόξαν, Κεχαριτωμένη Παρθένε,  τὸν προελθόντα ἐκ τῶν λαγόνων σου, ἱκέτευε δεόμεθα, ἵνα ζωῆς τῆς ἄνω τύχωμεν.
Καταβασία.  Ἀπορεῖ πᾶσα γλῶσσα.

Ἐξαποστειλάριον. Ὁ οὐρανὸν τοῖς ἄστροις.
Ὁ ἐν  ἀγάπῃ θείᾳ καὶ πολιτείᾳ Ἱερᾷ, πολιτευθεὶς ἐν τῷ κόσμῳ, καὶ δοξασθεὶς ἐν  οὐρανοῖς, ᾠδαῖς ᾀσμάτων τιμάσθω, Ἀγάπιος ὁ θεόφρων.
Ὅμοιον. Τῆς  Ἑορτῆς.
Ἐν  Ἰορδάνου ῥείθροις, βαπτίζεται, σωματικῶς, ὁ τῶν πάντων Κτίστης, ἡμᾶς καθαίρων  τῆς φθορᾶς· Οὗ προσκυνήσωμεν πάντες, τὴν ἄμετρον εὐσπλαγχνίαν.

ΕΙΣ ΤΟΥΣ  ΑΙΝΟΥΣ
Ἱστῶμεν  Στίχους δ.' καὶ ψάλλομεν τὰ ἑξῆς Προσόμοια τοῦ Ὁσίου.
Ἦχος α΄. Τῶν  Οὐρανίων Ταγμάτων.
Τῇ  τοῦ Σωτῆρος ἀγάπῃ μεταρσιούμενος, Ἀγάπιε παμμάκαρ, οὐρανόφρων ἐν κόσμῳ, ἐδείχθης  θεοφόρε ταῖς ἀρεταῖς καὶ ζωῆς τῇ λαμπρότητι· Ὅθεν ἀξίως ἐδέξω παρὰ Χριστοῦ, τῶν  καμάτων σου τὰ ἔπαθλα.

Ἀσκητικῇ πολιτείᾳ Πάτερ διέπρεψας, καὶ τύπος καλῶν ἔργων, Μονασταῖς ἀνεδείχθης,  καὶ τούτων ὑποφήτης καὶ ὁδηγός, πρὸς τὰ κρείττονα γέγονας, αὐτοὺς διδάσκων  Ἀγάπιε πρακτικῶς, ἐναρέτως πολιτεύεσθαι.

Τῆς  ἀπαθείας τὴν χλαῖναν, Πάτερ Ἀγάπιε, λαμπρῶς ἠμφιεσμένος ὡς θεράπων Κυρίου,  μετέστης πρὸς τὴν δόξαν τῶν οὐρανῶν, πρὸς νυμφῶνα τὸν ἄφθαρτον, καὶ θεωθεὶς ἐν  μεθέξει θεαρχικῇ, καθορᾷς τὰ ὑπὲρ ἔννοιαν.

Τοὺς  τὴν Ἁγίαν σου μνήμην πανηγυρίζοντας, Ἀγάπιε παμμάκαρ, πάσης λύτρωσαι, βλάβης,  καὶ πάσης δυσπραγίας καὶ συνοχῆς, ψυχῆς ἅμα καὶ σώματος, καὶ τὸν Σωτῆρα δυσώπει  τοῦ παρασχεῖν, τῶν πταισμάτων ἡμῖν ἄφεσιν.
Δόξα. Ἦχος β΄.
Τῇ  τοῦ βίου λαμπρότητι, τῆς μελλούσης ζωῆς τὰ ἀγαθά, ὡς ἐν ἐσόπτρῳ ἐμφαίνεις,  θεοφόρε Ἀγάπιε· ὑπεραρθεὶς γὰρ σαρκὸς καὶ αἵματος, ταῖς πρὸς Θεὸν ἀναβάσεσι, τῷ  Χριστῷ ἡνώθης καὶ οἰκητήριον θεῖον γέγονας, τοῦ τῆς Τριάδος φωτός· οὗ νῦν  ἀνακεκαλυμμένως ἐντρυφῶν, μὴ παύσῃ πρεσβεύων τυχεῖν καὶ ἡμᾶς τῆς θείας  ἐλλάμψεως.
Καὶ νῦν. Ὁ  αὐτός. Τῆς Ἑορτῆς.
Σήμερον ὁ Χριστός ἐν Ἰορδὰνῃ ἦλθε βαπτισθῆναι. Σήμερον Ἰωάννης ἅπτεται κορυφῆς  τοῦ Δεσπότου. Αἱ Δυνάμεις τῶν οὐρανῶν ἐξέστησαν, τὸ παράδοξον ὁρῶσαι μυστήριον.  Ἡ θάλασσα εἶδε καὶ ἔφυγεν· ὁ Ἰορδάνης ἰδὼν ἀνεστρέφετο. Ἡμεῖς δὲ οἱ φωτισθέντες  βοῶμεν· Δόξα τῷ φανέντι Θεῷ, καὶ ἐπὶ γῆς ὀφθέντι καὶ φωτίσαντι τὸν κόσμον.

ΕΙΣ ΤΗΝ  ΛΕΙΤΟΥΡΓΙΑΝ
Τὰ συνήθη.  Ἀπόστολον καὶ Ευαγγέλιον τοῦ Ἁγ. Σάββα 5/12 Κοινωνικόν. Εἰς Μνημόσυνον  αἰώνιον...

Μεγαλυνάριον.
Χαίροις τῆς ἀγάπης ἔμπνους Εἰκών, Ἀγάπιε Πάτερ, ὁ βιώσας ἀσκητικῶς· Χαίροις  Μοναζόντων, ὁ ὁδηγὸς καὶ τύπος καὶ πρὸς Θεὸν μεσὶτης ἡμῶν θερμὀτατος.
Δίστιχον.
Ἀγάπιε πλήρωσον θείας  ἀγάπης,
Γεράσιμον μέλψαντα τὰς  ἀρετάς σου.
</document>
