<?xml version="1.0" encoding="UTF-8"?>
<document book="min_ext" part="jan" name="03c_jan" title="Μνήμη  τῆς ὁσίας μητρὸς ἡμῶν Θωμαΐδος τῆς Λεσβίας τῆς Θαυματουργοῦ.">
ΛΕΣΒΙΑΚΟΝ ΜΗΝΑΙΟΝ
ΛΕΣΒΙΑΚΟΝ  ΜΗΝΑΙΟΝ

ΤΟΥ ΜΗΝΟΣ  ΙΑΝΟΥΑΡΙΟΥ Γ΄
Μνήμη  τῆς ὁσίας μητρὸς ἡμῶν Θωμαΐδος τῆς Λεσβίας τῆς Θαυματουργοῦ.

Ἐποιήθη  ὑπὸ τοῦ Ὁσ. Μοναχοῦ Γερασίμου Μικραγιαννανίτου, ὑμνογράφου της Μεγάλης τοῦ  Χριστοῦ Ἐκκλησίας, μερίμνῃ τοῦ σεβ. Μητροπολίτου Μυτιλήνης κ. Ἰακώβου ἐν ἔτει  1967.

ΕΙΣ ΤΟΝ  ΕΣΠΕΡΙΝΟΝ

Μετὰ  τὸν Προοιμιακόν, τὸ Μακάριος ἀνήρ. Εἰς δὲ τὸ Κύριε ἐκέκραξα ἱστῶμεν στίχους ς'.  καὶ ψάλλομεν τὰ ἐξῆς Προσόμοια τῆς ῾Αγίας.
῏Ηχος δ'. ῾Ως  γενναῖον ἐν Μάρτυσι.
Ὡς τῷ φόβῳ τοῦ Κτίσαντος,  τὴν ψυχὴν καθηλώσασα, βίον Μῆτερ ἔνθεον πεπολίτευσαι ταῖς ἀρεταῖς διαλάμψασα,  καὶ τρόπων χρηστότητι, θεραπεύσασα Θεόν, Θωμαῒς ἀξιάγαστε· διὰ τοῦτό σε, ὁ Σωτὴρ  χαρισμάτων δαψιλείᾳ καὶ θαυμάτων ἐνεργείᾳ, ὡς εὐεργέτης ἐδόξασε.

Ὡς φυτὸν Θεοδώρητον, καὶ  εὐχῆς θεῖον βλάστημα, ἐπεδόθης πάνσεμνε τοῖς σὲ φύσασιν· ἡ γὰρ πανάχραντος  Δέσποινα, ὀφθεῖσα ἐδήλωσε, τῇ ἀκάρπῳ σου μητρί, τὴν ἁγίαν σου γέννησιν,  προτυπώσασα, Θωμαῒς τὴν λαμπρὰν καρποφορίαν, τῆς ἀμέμπτου βιοτῆς σου, καὶ ἀρετῶν  τὴν ἐπίδοσιν.

Ἐντολαῖς τοῦ Παντάνακτος,  τὴν ζωήν σου ἰθύνουσα, ἀκλινὴς διέμεινας καὶ ἀκράδαντος, τῆς τοῦ συζύγου  σκαιότητος, ὁρμὴν τὴν ἀλόγιστον, καὶ τὴν γνώμην τὴν σκληράν, οὐρανίῳ φρονήματι,  ὑπομένουσα, καὶ όσίως τελέσασα τον βίον, Θωμαῒς κατηξιώθης, τῆς τῶν ῾Αγίων  λαμπρότητος.

Τὸ τῆς Λέσβου καλλώπισμα,  ἀρετῶν τὸ κειμήλιον, ἐναρέτων πράξεων τὸ θησαύρισμα, συζυγικῆς συμβιώσεως,  εἰκόνα τὴν ἔμψυχον, καὶ στερρᾶς ὑπομονῆς, τὴν λαμπρὰν ὑποτύπωσιν, καὶ ὑπόδειγμα,  γυναικῶν αἱρουμένων ζῆν ἀμέμτως, Θωμαΐδα τὴν ῾Οσίαν, ᾀσματικῶς μακαρίσωμεν.

Χαρισμάτων τοῦ Πνεύματος,  θησαυρὸς πολυτίμητος, σοῦ τὸ θεῖον λείψανον ἀναδέδεικται· πηγὰς θαυμάτων γὰρ  ἔβλυζεν, ἰώμενον ἅπαντας, τοὺς προστρέχοντας πιστῶς, ἀφθαρσίας τῇ χάριτι, ὑπὲρ  ἔννοιαν, δοξασθὲν Θωμαῒς θαυματοφόρε, ἐπινεύσει τοῦ Σωτῆρος, τοῦ σὲ λαμπρῶς  θαυμαστώσαντος.

Τῷ τιμίῳ λειψάνῳ σου,  βασιλὶς ἡ τῶν πόλεων, πάλαι ἡγιάζετο Θείῳ Πνεύματι· νῦν δὲ ἡμεῖς τὴν πρεσβείαν  σου, πλουτοῦντες πανεύφημε, ὡς θερμὴν καταφυγήν, πειρασμῶν τε καὶ θλίψεων,  ἐκλυτρούμεθα, ἐξαιρέτως δὲ Λέσβος ἡ πατρίς σου, Θωμαῒς ἀγαλλομένη, τοῖς σοῖς  σεπτοῖς προτερήμασι.
Δόξα.῏Ηχος πλ.  β'.
Σήμερον τῆς τοῦ Χριστοῦ  ἐπιφανείας, προτυποῦσα τὴν ἔλλαμψιν, ἡ τῆς ῾Οσίας Θωμαΐδος μνήμη, τῇ Εκκλησίᾳ  ἐπέφανεν· ἐν ἔργοις γὰρ φωτὸς διαλάμψασα, τοῦ θείου νόμου ταῖς ἀκτῖσι λαμπρύνει,  τοὺς βοῶντας πρὸς αὐτήν· χαίροις τῶν ἀρετῶν στολισαμένη τὴν εὐπρέπειαν, τῶν  γεηρῶν φρονημάτων, ἀποβαλοῦσα τὸ ἄχθος· χαίροις συζυγικῆς κοινωνίας τίμιον  ἄγαλμα, καὶ ἀληθοῦς καρτερίας, στηλογραφία λαμπρά· χαίροις τῆς Λέσβου θρέμμα  ἱερόν, καὶ τοῦ Θεοῦ θεοφόρος θεράπαινα· ῟ῼ πρέσβευε ῾Οσία Μῆτερ, ἐλεηθῆναι τὰς  ψυχὰς ἡμῶν.
Καὶ νῦν.
῾Ο αὐτός.  Προεόρτιον.
Ἔρχεται πρὸς ᾽Ιορδάνην,  Χριστὸς ἡ ἀλήθεια, τοῦ βαπτισθῆναι ὑπὸ ᾽Ιωάννου, καὶ φησὶ πρὸς αὐτόν. ᾽Εγὼ  χρείαν ἔχω ὑπὸ σοῦ βαπτισθῆναι, καὶ σὺ ἔρχῃ πρός με; οὐ τολμῶ ὁ χόρτος  προσψαῦσαι τῷ πυρί· σύ με ἁγίασον Δέσποτα, τῇ θείᾳ ἐπιφανείᾳ σου.

Εἴσοδος. Φῶς ἱλαρόν. Τὸ προκείμενον τῆς ἡμέρας, καὶ τὰ ᾽Αναγνώσματα.
Παροιμιῶν τὸ  ᾽Ανάγνωσμα.
(Κεφ, λα',  λα΄. 10. -20, 25)
Γυναῖκα ἀνδρείαν τίς  εὑρήσει; τιμιωτέρα δέ ἐστι λίθων πολυτελῶν ὴ τοιαύτη. Μηρυομένη ἔρια καὶ λίνον,  ἐποίησεν εὔχρηστον ταῖς χερσὶν αὐτῆς. Ἐγένετο ὡσεὶ ναῦς ἐμπορευομένη μακρόθεν,  συνάγει δὲ αὕτη τὸν βίον. Καὶ ἀνίσταται ἐκ νυκτῶν, καὶ ἔδωκε βρώματα τῷ οἴκῳ,  καὶ ἔργα ταῖς θεραπαίναις.Θεωρήσασα γεώργιον ἐπρίατο, ἀπὸ δὲ καρπῶν χειρῶν  αὐτῆς, κατεφύτευσε κτῆμα. Ἀναζωσαμένη ἰσχυρῶς τὴν ὀσφὺν αὐτῆς, ἤρεισε τοὺς  βραχίονας αὐτῆς εἰς ἔργον. ᾽Εγεύσατο ὅτι καλόν ἐστι τὸ ἐργάζεσθαι, καὶ οὐκ  ἀποσβέννυται ὅλην τὴν νύκτα ὁ λύχνος αὐτῆς. Τὰς χεῖρας αὐτῆς ἐκτείνει ἐπὶ τὰ  συμφέροντα, τοὺς δὲ πήχεις αὐτῆς ἐρείδει εἰς ἄτρακτον. Χεῖρας δὲ αὐτῆς διήνοιξε  πένητι, καρπὸν δὲ ἐξέτεινε πτωχῷ. ᾽Ισχὺν καὶ εὐπρέπειαν ἐνεδύσατο, καὶ εὐφράνθη  ἐν ἡμέραις ἐσχάταις.
Σοφίας  Σολομῶντος τὸ ἀνάγνωσμα.
(Κεφ. ε' 15.  ς' 3)
Δίκαιοι εἰς τὸν αἰῶνα  ζῶσι, καὶ ἐν Κυρίῳ ὁ μισθὸς αὐτῶν, καὶ ἡ φροντὶς αὐτῶν παρὰ ῾Υψίστῳ. Διὰ τοῦτο  λήψονται τὸ βασίλειον τῆς εὐπρεπείας, καὶ τὸ διάδημα τοῦ κάλλους ἐκ χειρὸς  Κυρίου ὅτι τῇ δεξιᾷ αὐτοῦ σκεπάσει αὐτούς, καὶ τῷ βραχίονι ὑπερασπιεῖ αὐτῶν·  λήψεται πανοπλίαν τὸν ζῆλον αὐτοῦ, καὶ ὁπλοποιήσει τὴν κτίσιν εἰς ἄμυναν ἐχθρῶν·  ἐνδύσεται θώρακα δικαιοσύνην, καὶ περιθήσεται κόρυθα κρίσιν ἀνυπόκριτον· λήψεται  ἀσπίδα ἀκαταμάχητον ὁσιότητα, ὀξυνεῖ δὲ ἀπότομον ὀργὴν εἰς ρομφαίαν·  συνεκπολεμήσει δὲ αὐτῷ ὁ κόσμος ἐπὶ τοὺς παράφρονας· πορεύσονται εὔστοχοι  βολίδες ἀστραπῶν, καὶ ὡς ἀπὸ εὐκύκλου τόξου τῶν νεφῶν ἐπὶ σκοπὸν ἁλοῦνται, καὶ  ἐκ πετροβόλου θυμοῦ πλήρεις ῥιφήσονται χάλαζαι· ἀγανακτήσει κατ' αὐτῶν ὕδωρ  θαλάσσης, ποταμοὶ δὲ συγκλύσουσιν ἀποτόμως· ἀντιστήσεται αὐτοῖς πνεῦμα δυνάμεως,  καὶ ὡς λαῖλαψ ἐκλικμήσει αὐτούς, καὶ ἐρημώσει πᾶσαν τὴν γῆν ἀνομία, καὶ ἡ  κακοπραγία περιτρέψει θρόνους δυναστῶν. ᾽Ακούσατε οὗν βασιλεῖς καὶ σύνετε,  μάθετε δικασταὶ περάτων γῆς, ἐνωτίσασθε οἱ κρατοῦντες πλήθους, καὶ γεγαυρωμένοι  ἐπὶ ὄχλοις ἐθνῶν ὅτι ἐδόθη παρὰ Κυρίου ἡ κράτησις ὑμῖν καὶ ἡ δυναστεία παρὰ  ὑψίστου.

Σοφίας  Σολομῶντος τὸ ᾽Ανάγνωσμα.
(Κεφ. δ' 7 -  11)
Δίκαιος, ἐὰν φθάσῃ  τελευτῆσαι, ἐν ἀναπαύσει ἔσται. Γῆρας γὰρ τίμιον, οὐ τὸ πολυχρόνιον, οὐδὲ ἀριθμῷ  ἐτῶν μεμέτρηται. Πολιὰ δέ ἐστι φρόνησις ἀνθρώτοις, καὶ ἡλικία γήρως, βίος  ἀκηλίδωτος. Εὐάρεστος Θεῷ γενόμενος, ἠγαπήθη· καὶ ζῶν μεταξὺ ἁμαρτωλῶν  μετετέθη.῾Ηρπάγη, μὴ κακία ἀλλάξῃ σύνεσιν αὐτοῦ, ἢ δόλος ἀπατήσῃ ψυχὴν αὐτοῦ.  Βασκανία γὰρ φαυλότητος, ἀμαυροῖ τὰ καλά, καὶ ῥεμβασμὸς ἐπιθυμίας μεταλλεύει  νοῦν ἄκακον. Τελειωθεὶς ἐν ὀλίγῳ, ἐπλήρωσε χρόνους μακρούς· ἀρεστὴ γὰρ ἦν Κυρίῳ  ἡ ψυχὴ αὐτοῦ, διὰ τοῦτο ἔσπευσεν ἐκ μέσου πονηρίας. Οἱ δὲ λαοὶ ἰδόντες καὶ μὴ  νοήσαντες, μηδὲ θέντες ἐπὶ διανοίᾳ τὸ τοιοῦτον ὅτι χάρις καὶ ἔλεος ἐν τοῖς  ὁσίοις αὐτοῦ, καὶ ἐπισκοπὴ ἐν τοῖς ἐκλεκτοῖς αὐτοῦ.

ΕΙΣ ΤΗΝ ΛΙΤΗΝ
᾽Ιδιόμελα.  ῏Ηχος α'.
Εὐφραίνεται ἐνθέως, ἡ σὲ  βλαστήσασα Λέσβος, καυχωμένη τῇ δόξῃ σου, Θωμαῒς μακαρία· ἐν γὰρ τῷ νόμῳ τοῦ  Θεοῦ, ἀμέμπτως βιώσασα, ὡς ἀδάμας ὑπέμεινας, τὰς ἐν τῷ βίῳ θλίψεις· ἀνθ᾽ ὧν  δόξης ἀληθοῦς, παρὰ Θεοῦ ἀξιωθεῖσα, τύπον ἀπαράμιλλον τὸν σὸν βίον ἔλιπες, τοῖς  ὑπό ζυγὸν συμβιοῦσιν, ἐν εὐσεβείᾳ καὶ σεμνότητι. ᾽Αλλ' ὡς ἔχουσα παρρησίαν, πρὸς  Χριστὸν ῾Οσία, δίδου ἀεὶ ὑπομονήν, τοῖς πόθῳ σε γεραίρουσι.
῏Ηχος β'.
Ἐπαγγελίας θεϊκῆς, καρπὸς  ὀφθεῖσα τοῖς σὲ βλαστήσασιν, ἀξίως τῆς χάριτος, τῷ κόσμῳ διέπρεψας· τοῖς γὰρ  ἐπηγγελμένοις ἀγαθοῖς, τὸν σὸν βίον ῥυθμίζουσα, τὸ εὐγενές σου τῆς ψυχῆς,  ἀκηλίδωτον ἔσωσας, ἐκ πάσης φαυλότητος· καὶ τοῦ εὐνέτου τῷ θυμῷ, τὴν σὴν γαλήνην  παραθεῖσα, τὸν φρυαττόμενον δράκοντα, ἐφαύλισας ῾Οσία· διό σε μακαρίζομεν,  Θωμαῒς παμμακάριστε.
Ἦχος γ΄.
Μαρτυρικὴν στερρότητα,  ἐνδεικνυμένη ῾Οσία, οὐδαμῶς σεσάλευσαι, τῆς κρείττονος στάσεως, ἐν πραΰτητι  ψυχῆς, Θεὸν δοξάζουσα· καὶ ὡς χρυσὸς ἐν καμίνῳ δοκιμασθεῖσα, ταῖς ποικίλαις  θλίψεσι, συζυγικῇ ἀπηνείᾳ, ὑπὲρ ἥλιον ἔλαμψας, ἀναστροφῇ ἁγίᾳ καὶ καλῶν ἔργων  δυνάμεσι· καὶ πάσας παιδεύεις, τὰς ὑπὸ χεῖρα ἀνδρὸς τελούσας, σωφρόνως βιοῦν,  καὶ ἐν φρονήσει διάγειν, τὰ πρέποντα γυναιξίν, ἐπαγγελλομέναις θεοσέβειαν. ᾽Αλλ'  ὦ Θωμαῒς ἀξιάγαστε, ἀπαύστως ἱκέτευε, ὑπὲρ τῶν τιμώντων σε.
῏Ηχος δ'.
Ἄνω ἔχουσα τὸν νοῦν, καὶ  τῆς καρδίας τὴν ἔφεσιν, σωματικῶν ἀλγηδόνων οὐκ ἐφρόντισας, ἐν ταπεινώσει πολλῇ,  καὶ εἰρήνῃ λογισμῶν, τὴν σὴν ζωὴν διανύουσα, καὶ καρποφοροῦσα Κυρίῳ, τοὺς  καρποὺς τῆς πίστεως. ῞Οθεν λαμπρῶς ἐδοξάσθης, καὶ ζῶσα καὶ μετὰ τέλος, Θωμαῒς  πανθαύμαστε· τὸ γὰρ σεπτόν σου σῶμα, ἄφθαρτον πιστοῖς ἐδόθη, ὑπὲρ λόγον καὶ  νόμον τῆς φύσεως, τρανῶς κηρῦττον, ἣν εὗρες δόξαν παρὰ Θεοῦ τοῦ παρέχοντος διὰ  σοῦ, ἡμῖν τὸ μέγα ἔλεος.
Δόξα. ῾Ο  αὐτός.
Τὴν τοῦ Θεοῦ θεοειδῆ  θεράπαιναν, καὶ τῶν σεμνῶν γυναίων, τὸ ἔξοχον ἐγκαλλώπισμα, Θωμαΐδα τὴν ῾Οσίαν,  ὕμνοις καὶ ᾠδαῖς, εὐφημήσωμεν ἅπαντες· αὕτη γἀρ γυνὴ ἀνδρεία, κατὰ τὸν σοφὸν  ὤφθη Σολομῶντα· καὶ ἐν ἔργοις ἀγαθοῖς εὐδοκιμήσασα, πίστιν ἔσχεν ἀληθῆ, ἀγάπην  ἀνόθευτον, ζῆλον ἔνθεον, καὶ ὑπομονὴν ἐν πᾶσι, καὶ καρτερίαν ἀρραγῆ· δι' ὧν Θεῷ  μὲν εὐηρέστησεν, ὀρθοῦ βίου δὲ ὑπογραμμὸν παρατίθησι, τοῖς ἐν συζυγίᾳ βιοῦσι·  καὶ πᾶσιν αἰτεῖται, εἰρήνην καὶ τὸ μέγα ἔλεος.
Καὶ νῦν. ῾Ο  αὺτός. Προεόρτιον.
Ὢ τοῦ παραδόξου θαύματος!  ὁ ἐν Πνεύματι ἁγίῳ βαπτίζων καὶ πυρί, ἐν ᾽Ιορδάνῃ ἔρχεται βαπτισθῆναι ὑπὸ  ᾽Ιωάννου· Θεὸς οὐ γυμνός, οὐδὲ ἄνθρωπος ψιλός, ἀλλ' ἐν δυσὶ ταῖς φύσεσιν, εἷς ὁ  αὐτὸς Υἱὸς μονογενής· ζητῶν μὲν τὸ βάπτισμα, ὡς ἄνθρωπος ἐκ θνητοῦ, αἴρων δὲ ὡς  Θεός, τὴν ἁμαρτίαν τοῦ κόσμου, καὶ παρέχων πᾶσι τὸ μέγα ἔλεος.

Εἰς τὸν Στἱχον  Στιχηρὰ Προσόμοια.
Ἦχος πλ. β'.  Ὅλην ἀποθέμενοι.
Βίον ἀκηλίδωτον, ἐν ἀγαθῇ  συνειδήσει, καὶ πολλῇ χρηστότητι, καὶ ψυχῆς θερμότητι πρὸς τὸν Κύριον, Θωμαῒς  πάνσεμνε, εὐσεβῶς βιοῦσα, τοῦ συζύγου τὴν ὠμότητα, στερρῶς ὑπήνεγκας, ὥσπερ  ἄλλου πάσχοντος ἔνδοξε, φρονήσει διαπρέπουσα, καὶ δοξολογίᾳ πρὸς Κύριον· ὅθεν  ἐδοξάσθης, πλουσίαις δωρεαῖς παρὰ Θεοῦ, καὶ τῶν θαυμάτων ἀπείληφας, Μῆτερ τὴν  ἐνέργειαν.

Στίχ.  ῾Υπομένων ὑπέμεινα τὸν Κύριον.

Πλήρης θείων πράξεων, ἐν  ταπεινώσει καρδίας, ὡς ἐλαία εὔκαρπος, Θωμαῒς ὑπάρχουσα θείῳ ἔρωτι, πρὸς Θεὸν  ἔδραμες, ἐν ἀγαλλιάσει, καὶ τὸ τίμιόν σου λείψανον, πιστοῖς κατέλιπες, πλῆρες  εὐωδίας τοῦ Πνεύματος, πηγάζον χάριν ἄφθονον, καὶ παθῶν διῶκον τὴν κάκωσιν· ὅθεν  σε τιμῶμεν, ὡς σκεῦος οὐρανίων ἀρετῶν, καὶ δυσωποῦμεν πρεσβεύειν σε, ὑπὲρ τῶν  τιμώντων σε.

Στίχ.  Καὶ ἔστησεν ἐπὶ πέτραν.

Λέσβος ἡ περίφημος, ὡς  εὐωδέστατον ἄνθος, Μῆτερ σὲ βλαστήσασα, τῇ ὀσμῇ εὐφραίνεται τῶν χαρίτων σου,  Θωμαῒς πάνσεμνε, γυναικῶν ἡ δόξα, συζυγίας καὶ σεμνότητος, κανὼν εὐθύτατος, καὶ  περιφανὴς ὑποτύπωσις· διό σε μακαρίζομεν, καὶ τὴν σὴν γεραίρομεν κοίμησιν, ὡς ἂν  ταῖς εὐχαῖς σου, ῥυώμεθα σκανδάλων χαλεπῶν, καὶ ἐν εἰρήνῃ διάγωμεν, πᾶσαν τὴν  ζωὴν ἡμῶν.
Δόξα. ῟Ηχος  πλ. δ'.
Ἐν εὐσταθείᾳ ἀρραγεῖ,  ὑποταγεῖσα τῷ θείῳ θελήματι, τὸν ἐχθρὸν ὑπέταξας, ἐν τοῖς ποσί σου θεόληπτε· τὰς  ἐν βίῳ γὰρ πικρὰς ἐπιφοράς, ὡς εὐσεβείας στάδιον τελέσασα, τῆς αἰωνίου ζωῆς τὸν  κλῆρον, ἐπαξίως εἴληφας. Καὶ νῦν τῆς δόξης τοῦ Θεοῦ, ἀνακεκαλυμμένως τρυφῶσα,  πρέσβευε Θωμαῒς μακαρία, ὑπὲρ τῶν ψυχῶν ἡμῶν.
Προεόρτιον.
Καὶ νῦν. ῾Ο  αὐτός.
Ἰωάννη Βαπτιστά, ό ἐν  μήτρᾳ γνωρίσας με τὸν ἀμνόν, ἐν ποταμῷ μοι διακόνησον, μετ' ᾽Αγγέλων μοι  λειτούργησον· ἐκτείνας ἅψαι τῇ παλάμῃ, τῆς κορυφῆς μου τῆς ἀχράντου· καὶ ὅταν  ἴδῃς τὰ ὄρη τρέμοντα, καὶ τὸν ᾽Ιορδάνην ἐπαναστραφέντα, σὺν τούτοις βόησον. ῾Ο  ἐκ Παρθένου σαρκωθείς, εἰς ἡμῶν σωτηρίαν, Κύριε δόξα σοι.

Νῦν ἀπολύεις,  τὸ τρισάγιον,
καὶ τὸ  ἀπολυτίκιον.
Ἦχος δ΄. Ταχὺ  προκατάλαβε.
Τὰς θλίψεις τοῦ βίου σου,  ὡς προσφορὰν λογικήν, Χριστῷ προσενέγκασα, τὴν τῶν θαυμάτων ἰσχύν, ῾Οσία  ἀντείληφας. Ὅθεν ὡς συζυγίας, ὑποτύπωσιν θείαν, μέλπομεν Θωμαΐς σε, καὶ πιστῶς  σοι βοῶμεν· χαῖρε τῆς νήσου Λέσβου, σεμνὸν ἐγκαλλώπισμα.
Προεόρτιον,
Ἦχος ὁ αὐτός.  Κατεπλάγη ᾽Ιωσήφ.
Ἑτοιμάζου Ζαβουλών, καὶ  εὐτρεπίζου Νεφθαλείμ. ᾽Ιορδάνη ποταμέ, στῆθι ὑπόδεξαι σκιρτῶν, τοῦ βαπτισθῆναι  ἐρχόμενον τὸν Δεσπότην. ᾽Αγάλλου ὁ ᾽Αδάμ, σὺν τῇ Προμήτορι· μὴ κρύπτετε ἑαυτούς,  ὡς ἐν Παραδείσῳ τὸ πρίν· καὶ γὰρ γυμνοὺς ἰδὼν ὑμᾶς ἐπέφανεν, ἵνα ἐνδύσῃ τὴν  πρώτην στολήν. Χριστὸς ἐφάνη, τὴν πᾶσαν κτίσιν, θέλων ἀνακαινίσαι.

᾽Απόλυσις.

ΕΙΣ ΤΟΝ ΟΡΘΡΟΝ

Μετὰ  τὴν α'. Στιχολογίαν.  Κάθισμα.
Ἦχος α'. Τὸν  τάφον σου Σωτήρ,
Ὡς δῶρα ἐκλεκτά, τὰς  σεπτὰς ἀρετάς σου, προσήγαγες Χριστῷ, Θωμαῒς μακαρία, ἐν θλίψεσιν ἀνύσασα, τὴν  ζωήν σου θεόληπτε· ὅθεν σύσκηνος, τῶν ἀπ᾽ αἰῶνος ῾Αγίων, ἀναδέδειξαι, μεθ' ὧν  ἱκέτευε Μῆτερ, ὑπὲρ τῶν τιμώντων σε.
Προεόρτιον.  ῞Ομοιον.
Προέρχεται σαρκί, ὁ τῶν  ὅλων Δεσπότης, ἐν ῥείθροις ποταμοῦ, βαπτισθῆναι θελήσει, τὸν ῥύπον τῶν ψυχῶν  ἡμῶν, ἐκκαθάραι δι' ἔλεος. Προεόρτιον, τούτῳ προσοίσωμεν αἶνον, καὶ δοξάσωμεν,  σὺν τῷ Προδρόμῳ τῷ θείῳ, αὐτοῦ τὴν χρηστότητα.

Μετὰ  τὴν β' Στιχολογίαν, Κάθισμα.
῏Ηχος γ'. Τὴν  ὡραιότητα.
Ἀνδρείως ἔφερες, τὰς τοῦ  συζύγου σου, πληγὰς καὶ μώλωπας καὶ πικρὰ σκώμματα, ἐν ἀπηνείᾳ χαλεπῇ, καὶ γνώμῃ  θηριοτρόπῳ, Θωμαῒς πανθαύμαστε, καὶ τὸν δόλιον ἔκτεινας, τῇ ἀπαρατρέπτῳ σου, τῆς  ψυχῆς καρτερότητι· διὸ καὶ θαυμαστῶς ἐδοξάσθης, παρὰ Χριστοῦ τοῦ στεφοδότου .
Προεόρτιον.  ῞Ομοιον.
Χριστὸς ὡς ἄνθρωπος,  ἐλθεῖν ἐπείγεται, πλούτῳ χρηστότητος, ἐπὶ τὸ βάπτισμα, πρὸς ᾽Ιορδάνην ποταμόν,  ἐκπλύνων με ρυπωθέντα· δεῦτε ὑπαντήσωμεν, τῇ αὐτοῦ ἀγαθότητι, ὕμνον προεόρτιον,  ἀναμέλποντες ἅπαντες, βοῶντες ὁμοφώνῳ καρδίᾳ· δόξα Χριστὲ τῇ εὐσπλαχνίᾳ σου.

Μετὰ  τὸν Πολυέλεον. Κάθισμα.
Ἦχος πλ. α'.  Τὸν συνάναρχον Λόγον.
Θωμαΐδα τὴν θείαν καὶ  οὐρανόφρονα, ἣν ἡ Λέσβος ὡς δένδρον εὔκαρπον ἤνεγκεν, ἀνυμνήσωμεν πιστοὶ ἐνθέοις  ᾄσμασιν· ὅτι προσήγαγε Χριστῷ, τοὺς καρποὺς τῶν ἀρετῶν, καὶ δόξης μετέσχε θείας,  ὑπὲρ ἡμῶν δυσωποῦσα, τῶν τὴν αὐτῆς τιμώντων κοίμησιν.
Προεόρτιον.  ῞Ομοιον.
Ὁ τῶν ὅλων Δεσπότης ὡς  πολυεύσπλαχνος, τοῦ ᾽Αδὰμ τὴν πτωχείαν ἀναλαβόμενος, πρὸς ᾽Ιορδάνην ποταμὸν  σπεύδει θελήματι, ἀνακαθάραι τὸν ᾽Αδάμ, ἐκ τῆς ἀρχαίας ἀρᾶς, βαπτίσματι τῷ  οἰκείῳ· ὅθεν ὑμνήσωμεν τούτου, τὴν ὑπὲρ λόγον συγκατάβασιν.

Τό α'.  ἀντίφωνον τοῦ δ'. ἤχου.

Προκείμενον.
῾Υπομένων ὑπέμεινα τὸν  Κύριον καὶ προσέσχε μοι.
Στίχ.  Καὶ ἔστησεν ἐπὶ πέτραν.

Εὐαγγέλιον τὸ  ἐν τῆ Λειτουργίᾳ
τοῦ ῾Αγίου  Σάββα.
῾Ο Ν'. Δόξα.  Ταῖς τῆς σῆς ῾Οσίας.
Καὶ νῦν.  Ταῖς τῆς Θεοτόκου.

᾽Ιδιόμελον.  Ἦχος πλ. β'.
Στίχ.  ᾽Ελέησόν με ὁ Θεός.
Τὴν στενὴν καὶ τεθλιμμένην  ὁδὸν ἀνύσασα, Θωμαῒς θεόφρον, ἐν πλατυσμῷ θείας ἀγάπης, τὰς τοῦ ἐχθροῦ πορείας  ἀπεστένωσας, καὶ πρὸς πλάτος τῆς ἄνω βασιλείας ἐσκήνωσας. Αὐτῆς καὶ ἡμᾶς  ἀξίωσον, ταῖς πρὸς Θεὸν πρεσβείαις σου, τοὺς τελοῦντας τὴν μνήμην σου.

Εἶτα οἱ  κανόνες, ὁ Προεόρτιος ἐκ τοῦ Μηναίου, καὶ τῆς ῾Αγίας ὁ ἑξῆς, οὗ ἡ ἀκροστιχίς.
Θωμαῒς ἡ  θεόφρων ὑμνείσθω. Γερασίμου.
ᾨδὴ α'. Ἦχος  πλ. δ'. ῾Υγρὰν διοδεύσας.
Θεοῦ λαμπομένη ταῖς  ἀστραπαῖς, Θωμαῒς θεόφρον, φωτοφόροις σου προσευχαῖς, λῦσον τῆς ἀγνοίας μου τὸν  ζόφον, ὅπως ὑμνήσω ῾Οσία τὴν μνήμην σου.

Ὡράθη μητρί σου τῇ  εὐκλεεῖ, ἡ Θεογεννήτωρ, τὴν σὴν γέννησιν τὴν σεπτήν, ἐπαγγελλομένη θεοφόρε,  ἔνθεν ὡς ἄνθος ἐφύης πανεύοσμον.

Μητρῴων προήχθης ἐξ  ἀγκαλῶν, ἐν φόβῳ Κυρίου, καὶ ἐν ἤθεσιν ἱεροῖς, καὶ ὤφθης ζωῆς τῆς ἐναρέτου,  καλλιεργοῦσα τὴν χάριν τὴν ἄφθονον.
Θεοτοκίον.
Ἁγνὴ Θεοτόκε Μῆτερ Θεοῦ,  τὸν ἄναγνον νοῦν μου ἐπινοίαις ταῖς πονηραῖς, κάθαρον ροπῇ σου τῇ εὐσπλάγχνῳ,  καὶ θεαρέστως βιοῦν με ἐνίσχυσον.
Καταβασία.  Βυθοῦ ἀνεκάλυψε πυθμένα..

ᾨδὴ γ'. Σὺ εἶ  τὸ στερέωμα.
Ἴθυνας τὸν βίον σου, πρὸς  ἐντολῶν θείων πλήρωσιν, ὁλοσχερῶς, Θωμαῒς ῾Οσία, καὶ Θεῷ εὐηρέστησας.

Σύνευνον ὡς ἔσχηκας,  ὰπανθρωπίᾳ κρατούμενον, τὰς παρ' αὐτοῦ, ἤνεγκας κακώσεις, θεολήπτῳ φρονήματι.

ᾜνεις τὸν Φιλάνθρωπον,  προσομιλοῦσα ἑκάστοτε, πικραῖς πληγαῖς, χερσὶ τοῦ συζύγου, Θωμαῒς θερμῷ στόματι.
Θεοτοκίον.
Θραῦσον τὰ φρυάγματα, τὰ  καθ' ἡμῶν τοῦ ἀλάστορος, Μῆτερ Θεοῦ, καὶ γαλήνην δίδου, τῇ ζωῇ ἡμῶν πάντοτε.
Καταβασία.  ᾽Ισχὺν ὁ διδούς.

Κάθισμα .  ῏Ηχος δ'. Ταχὺ προκατάλαβε.
Τὸ σῶμα νεκρώσασα, ὑπομονῇ  τῶν δεινῶν, τὸν νοῦν σου ἐπτέρωσας, πρὸς τὸν Θεὸν ἀκλινῶς, ἀγάπῃ τῇ κρείττονι·  ὃθεν μετατεθεῖσα, πρὸς τὰς ἄνω σκηνώσεις, ῥεῖθρα ἀεὶ βλυστάνεις, ἰαμάτων  ποικίλων, τοῖς πίστει προσιοῦσί σοι, Θωμαῒς ἀξιοθαύμαστε.

Ἐν ῥείθροις ἐφίσταται, τοῦ  ᾽Ιορδάνου Χριστός, αἰτούμενος βάπτισμα, εἰς σωτηρίαν ἡμῶν ὁ φύσει φιλάνθρωπος·  δεῦρο ὦ Ἰωάννη, ἐξ ἐρήμου ἐν φόβῳ· χόρευε πᾶσα κτίσις, ἐκβοῶσα Κυρίῳ· ὑμνοῦμέν  σου Φιλάνθρωπε, τὴν θείαν ἐπιφάνειαν.

ᾨδὴ δ'.  Εἰσακήκοα Κύριε.
Ἐν τῷ νόμῳ τοῦ Κτίστου  σου, Μῆτερ τὸ σὸν θέλημα κατευθύνουσα, δένδρον πέφηνας κατάκαρπον, εὐσεβείας  πάσης καὶ σεμνότητος.

Ὁ σὸς βίος ὑπόδειγμα,  Θωμαῒς ὡράθη ταῖς ὑπὸ σύζυγον, γυναιξὶν οὔσαις θεόληπτε, καὶ στεργούσαις ζῆν ἐν  καθαρότητι.

Φωτὸς θείου πεπλήρωσαι,  οἶά περ δοχεῖον τοῦ θείου Πνεύματος, Θωμαΐς· ὅθεν ἀπήλασας, ἐξ ἀνθρώπων πνεύματα  ἀκάθαρτα.
Θεοτοκίον.
Ῥάβδος ὤφθης θεόβλαστος,  ἀποτίστως Κόρη κυοφορήσασα, ὥσπερ ἄνθος ζωῆς εὔοσμον, τὸν κρατοῦντα πάντα θείῳ  νεύματι.
Καταβασία.  ᾽Ακήκοε Κύριε φωνῆς σου.

ᾨδὴ ε'.  ᾽Ορθρίζοντες βοῶμέν σοι.
Ὡς ἔμπλεως φρονήσεως  ἔφερες, τοῦ σοῦ ἀνδρός, Μῆτερ τὸ ἀπάνθρωπον, μαρτυρικῶς συμβιώσασα.

Νοΐ σου καθαρῷ ἀτενίζουσα,  πρὸς τὸν Χριστόν, Θωμαῒς ὑπέμεινας, μεγαλοφρόνως τὰ χείρονα.

Ὑπέστης τῆς σαρκὸς τὰ  ἐπώδυνα, καὶ τῆς σαρκός, παύεις τὰ παθήματα, τῇ τοῦ λειψάνου σου χάριτι.
Θεοτοκίον.
Μαρία Θεοτόκε Πανάχραντε,  Μῆτερ Θεοῦ, λῦσον τῆς καρδίας μου, τὴν συνοχὴν καὶ τό ἄλγημα.
Καταβασία.  ᾽Ιησοῦς ὁ ζωῆς ἀρχηγός.

ᾨδὴ ς'. Τὴν  δέησιν ἐκχεῶ.
Νηστείαις, καὶ οἰκτιρμοῖς  τῶν πενήτων, θεραπεύουσα τὸν πάντων Δεσπότην, ὤφθης γυμνῶν περιβόλαιον Μῆτερ,  καὶ ὀρφανῶν καὶ ἀπόρων περίθαλψις· ὅθεν ἀξίων ἀμοιβῶν, Θωμαῒς οὐρανόθεν ἠξίωσαι.

Ἐν πόνοις τόν σὸν τελέσασα  βίον, πρὸς τὴν ἄπονον μεθέστηκας λῆξιν, καὶ πάντα πόνον καὶ θλῖψιν κουφίζεις,  ταῖς πρὸς Χριστὸν θεοφόρε πρεσβείαις σου, τῶν προσιόντων εὐλαβῶς, Θωμαῒς τῇ  θερμῇ ἀντιλήψει σου.

Ἰάσεις, ἐν τῇ σαρκὶ  περιοῦσα, ἐπετέλεις ἐν τῇ θείᾳ δυνάμει, καὶ πρὸς Θεὸν μεταστᾶσα ῾Οσία,  θαυματουργεῖς ἰωμένη ἐκάστοτε, τοὺς προσιόντας εὐλαβῶς, τῇ σορῷ τοῦ ἁγίου  λειψάνου σου.
Θεοτοκίον.
Σαρκοῦται, ἐκ τῶν ἁγνῶν  σου αἱμάτων, ὁ τὸ εἶναι παρασχὼν τοῖς ἀνθρώποις, μὴ ἀποστὰς τῆς οἰκείας οὐσίας,  καὶ τὸν πλανώμενον ἄνθρωπον ἔσωσε, Θεογεννῆτορ Μαριάμ, ὁ τῶν ὃλων Δεσπότης καὶ  Κύριος.
Καταβασία. ῾Η φωνὴ τοῦ Λόγου.

Κοντάκιον.
Ἦχος δ΄.  ᾽Επεφάνης σήμερον.
Πόνους πλείστους ἤνεγκας  καὶ κακουχίας, Θωμαῒς πανθαύμαστε, ὲν τῇ δυνάμει τοῦ Χριστοῦ· ὅθεν ἀξίως  δεδόξασαι, καὶ τῶν ῾Αγίων ἐδέξω τὸν στέφανον.
Ὁ Οἶκος.
Ποικιλοτρόπως, ὦ σεμνή, ἐν  τῷ παρόντι βίῳ, οἷά περ δούλη ἐκλεκτή, Χριστοῦ τοῦ βασιλέως, ἐδοκιμάσθης ὡς  χρυσός, ἐν τῇ καμίνῳ τῶν δεινῶν, πόνων καὶ δοκιμασιῶν, τῇ τοῦ οἰκείου εὐνέτου  ἀπανθρώπῳ γνώμῃ, καὶ σκληροτάτῃ προθέσει, Θωμαῒς πανθαύμαστε, γυναικῶν σεμνὸν  ἐγκαλλώπισμα· μαρτυρικὸν γὰρ ἤνυσας στάδιον, καὶ τῇ σῇ ἀπεριτρέπτῳ καρτερίᾳ καὶ  ἀνενδότῳ ὑπομονῇ καὶ θεολήπτῳ φρονήσει, ᾔσχυνας τοῦ παλαμναίου ἐχθροῦ τὸ  φρύαγμα, τοῦ κατὰ σοῦ κινοῦντος τὰς τοῦ συζύγου χεῖρας καὶ ὡς ἐν μαργάροις  νοητοῖς, καὶ πολυτίμοις λίθοις, τοῖς μώλωψι καὶ ταῖς πληγαῖς, στολισθεῖσα τῆς  σαρκός, νικηφόρος ἀνέδραμες ἐν τῷ νυμφῶνι τοῦ Κυρίου, λιποῦσα τοῖς πιστοῖς τὸ  σὸν λείψανον, ἄφθαρτον, εὐῶδες θείᾳ ροπῇ, καὶ ἰατρεῖον παντοίων νοσημάτων· ἀξίως  γὰρ παρὰ Χριστοῦ δεδόξασαι, καὶ τῶν ῾Αγίων ἐδέξω τὸν στέφανον.

Συναξάριον.
Τῇ γ'. τοῦ αὐτοῦ μηνός,  Μνήμη τῆς ῾Οσίας Μητρὸς ἡμῶν Θωμαΐδος τῆς θαυματουργοῦ, ἐκ τῆς νήσου Λέσβου  καταγομένης, καὶ ἐν Κωνσταντινουπόλει κοιμηθείσης ὁσίως, ἔνθα καὶ τὸ σεπτὸν  αὐτῆς λείψανον ἐσώζετο.
Στίχος.
Θλίψεσι λαμπρυνθεῖσα
Δόξης ἀρρήτου παρὰ Χριστοῦ  μετέσχε.
Τριτάτῃ Θωμαΐδα  πινυτόφρονα
ἀείδειν θέμις.

Αὕτη ὴ μακαρία ἐγεννήθη ἐν  τῇ νήσῳ Λέσβῳ, ἐν ἀρχαῖς τοῦ δεκάτου αἰῶνος, ἐκ γονέων ἀρετῇ καὶ εὐσεβείᾳ  κομώντων, ὧν αἱ κλήσεις Μιχαὴλ καὶ Καλή. Ταύτης ἡ γέννησις προεμηνύθη τῇ στείρᾳ  μητρὶ ὑπὸ
τῆς Θεοτόκου Μαρίας,  νυκτερινῇ ὄψει. Ἐν νομίμῳ ἡλικίᾳ φθάσασα συνήφθη ἀνδρὶ ὀνόματι Στεφάνῳ, ὃς  πολλὴν σκαιότητα, καὶ ἰταμότητα γνὡμης ἐν ἑαυτῷ ἔκρυπτε. Μετοικήσασα πανοικεί,  σὺν τοῖς φύσασιν, ἐν τῇ βασιλίδι τῶν πόλεων, μαρτυρικῶς διῆλθε τὸν βίον, τῇ τοῦ  συζύγου ἀπανθρωπίᾳ καὶ σκληρότητι πολλὰς δεχομένη τιμωρίας καὶ πληγὰς καὶ  ἀλγηδόνας ταῖς τούτου χερσίν, ὁσημεραὶ ἀλγυνομένη, δοξολογοῦσα καὶ εὐχαριστοῦσα  ἐπἰ πᾶσι τοῖς δεινοῖς τὸν Κύριον. Καὶ δοκιμασθεῖσα ὡς χρυσὸς ἐν καμίνῳ, καἰ  δοξασθεῖσα τῇ τοῦ Παρακλήτου δωρεᾷ, ἐκοιμήθη ὁσίως, τὸ τριακοστὸν καὶ ὄγδοον  ἄγουσα τῆς ἡλικίας ἔτος καὶ κατετέθη τὸ ἱερὸν αὐτῆς λείψανον ἐν τῇ Μονῆ τῇ  καλουμένῃ «τὰ Μικρὰ Ρωμαίου» ἢ τὰ «Ῥωμαίου», ὅπερ, θείῳ δοξασθὲν Πνεύματι,  ἠφθαρτίσθη, πηγὴ ἰαμάτων καταστὰν ἐν τῇ Κωνσταντίνου εὐδαίμονι πόλει, ἐν ᾗ  διεσώζετο ὡς θησαυρὸς οὐράνιος· πολλὰς γὰρ θεοσημείας ἐνήργει, δαιμονῶντας  ἰώμενον, παραλύτους ἀνορθοῦν, καὶ πᾶσαν ἄλλην νόσον θεραπεῦον τοῖς εὐλαβῶς  προσιοῦσιν, ὡς διεξοδικῶς ἱστορεῖ ὁ κατ’ αὐτῆς βίος.

Ταῖς αὐτῆς πρεσβείαις  Χριστὲ ὁ Θεός, καὶ πάντων σου τῶν ῾Αγίων, ἐλέησον καὶ σῶσον ἡμᾶς. Ἀμήν.

ᾨδη ζ΄. Παῖδες  ῾Εβραίων
Θαύμασι Μῆτερ ἐδοξάσθη, τὸ  σὸν λείψανον, τῇ θεϊκῇ δυνάμει, ὅ ἐν κόλποις ποτέ, ἡ Κωνσταντίνου πόλις,  κατέχουσα ἐκήρυττε, Θωμαῒς τὰς χάριτάς σου.

Ὤφθη τὸ θεῖον λείψανόν  σου, κρήνη βρύουσα, ἰάματα ποικίλα· δαιμονῶντας καὶ γάρ, ῾Οσία θεραπεύει,  συσφίγγει παραλύτους δέ, καὶ ἰᾶται πᾶσαν νόσον.

Γέγονε Μῆτερ ἡ σορός σου,  τοῖς προστρέχουσιν, ἐν πίστει ἰατρεῖον· θεραπεύει καὶ γάρ, παντοίας ἀσθενείας,  θαυματουργοῦσα πάντοτε, παραδόξως τοῖς αἰτοῦσι.
Θεοτοκίον.
Ἔτεκες Κόρη ἀπορρήτως, τὸν  ῥυσάμενον, ἡμᾶς ἐκ τῆς κατάρας, ᾽Ιησοῦν τὸν Χριστόν, ᾧ ψάλλει πᾶσα κτίσις.  Εὐλογητὸς εἶ Κύριε, ὁ Θεὸς εἰς τοὺς αἰῶνας.
Καταβασία.  Νέους εὐσεβεῖς.

ᾨδὴ η'. Οἱ  θεορρήμονες Παῖδες.
Ῥώμῃ τῇ θείᾳ ῥωσθεῖσα τὸ  ἀσθενές σου, τὸν ἰσχυρὸν ἐν κακίᾳ κατεπολέμησας δράκοντα, καθυπομείνασα Μῆτερ,  στερρῶς πᾶσαν κάκωσιν.

Ἀγαλλιᾶται ἡ Λέσβος τοῖς  σοῖς σπαργάνοις, ἡ Κωνσταντίνου δὲ πλέον τῷ σῷ λειψάνῳ εὐφραίνεται· θαυμαστῶς  γὰρ ῾Οσία, Χριστός σε ἐδόξασεν.

Σωματικῶν ἀλγηδόνων ψυχῇ  ὰνδρείᾳ, προσαγομένων κακούργως, παλάμαις ταῖς τοῦ συζύγου σου, οὐκ ἐφρόντισας  Μῆτερ, Χριστὸν ἔχουσα στήριγμα.
Θεοτοκίον.
Ἵνα ὑμνῶ σου Παρθένε τὴν  δυναστείαν, τῆς τοῦ ἐχθροῦ με μανίας, τῇ προστασίᾳ σου λύτρωσαι, καὶ ἰσχύν μοι  παράσχου, πατεῖν αὐτοῦ τὰ ἔνεδρα.
Καταβασία.  Μυστήριον παράδοξον.

ᾨδὴ θ΄. Ἔφριξε  πᾶσα ἀκοή.
Μάρτυς ἐδείχθης ἀληθής, ἐν  παντὶ τῷ βίῳ Μῆτερ ἀθλήσασα, ποικίλαις θλίψεσι, καὶ κακουχίαις καὶ περιστάσεσι·  καὶ νῦν ῾Οσία Θωμαΐς, Μαρτύρων ταῖς τάξεσι, λαμπρῶς ἠρίθμησαι, θεωροῦσα τοῦ Θεοῦ  τὴν λαμπρότητα.

Ὅρμον κατέλαβες ζωῆς,  διαπλεύσασα τοῦ βίου τὴν θάλασσαν, αὔραις τοῦ Πνεύματος, κυβερνωμένη καὶ  κατεσκήνωσας, ἔνθα ῾Αγίων οἱ χοροί, ὧν ὤφθης ἰσότιμος, Θωμαῒς πάνσεμνε, καὶ  συνέσει καὶ ζωῆς καθαρότητι.

Ὕμνοις μὲν πάλαι ἱεροῖς,  τὸ Βυζάντιον ἐτέλει τὴν μνήμην σου, ἔχον τὸ σκῆνός σου, θαυμάτων βρύον χάριν  ἀέναον· νῦν δὲ Λεσβίων οἱ χοροί, φαιδρῶς εὐφημοῦμέν σε, καὶ ἐκβοῶμέν σοι· Θωμαῒς  ἔσο ἡμῖν φύλαξ ἄγρυπνος.
Θεοτοκίον.
Ὕψιστον τέξασα Θεόν, ἐξ  ἀχράντων σου λαγόνων Πανάχραντε, περιγραφόμενον, ὕλῃ βροτείᾳ τὸν ἀπερίγραπτον,  ἐκ τοῦ βυθοῦ με τῶν κακῶν, ἀνύψωσον δέομαι, τῇ εὐσπλαγχνίᾳ σου, πρὸς ζωὴν με  ἐπανάγουσα κρείττονα.
Καταβασία.᾽Απορεῖ  πᾶσα γλῶσσα.

Ἐξαποστειλάριον.
Τῶν Μαθητῶν  ὁρώντων σε.
Ὡς προσφορὰν ἁγἰαν καὶ  πανευώδη, τοὺς τοῦ σοῦ βίου Μῆτερ στερροὺς ἀγῶνας, ὁ ἀθλοθέτης Λόγος  προσδεξάμενος, θεοπρεπῶς, δοξάζει σε, θαυματουργίαις ποικίλαις, ὦ Θωμαῒς  μακαρία.
Προεόρτιον.  ῞Ομοιον.
Πρὸς ᾽Ιορδάνου ρεῖθρα δι'  εὐσπλαγχνίαν, οἷα βροτὸς μολεῖ νῦν ὁ πάντων Κτίστης· δεῦτε τούτῳ πάντες  ὑπαντήσωμεν, προεορτίως ᾄδοντες, δοξολογίας καὶ ὕμνους, αὐτοῦ τῇ θείᾳ κενώσει.

Εἰς τοὺς  Αἴνους.
῾Ιστῶμεν στίχους δ'. καὶ ψάλλομεν τὰ ἐξῆς Προσόμοια.
Ἦχος α'. Τῶν  οὐρανίων ταγμάτων.
Αἱ τῶν Λεσβίων χορεῖαι  πανηγυρίσωμεν, τὴν μνήμην τὴν ἁγίαν, τῆς σεπτῆς Θωμαΐδος· αὕτη γὰρ ὁσίως ἐπὶ τῆς  γῆς τῷ Θεῷ εὐηρέστησε, πόνοις πολλοῖς ὁμιλήσασα ἀνδρικῶς, τοῦ εὐνέτου τῇ  σκαιότητι.

Τίς τὴν πολλήν σου  ἀνδρείαν ὑμνήσει πάνσεμνε; σὺ γὰρ ὣσπερ ἀδάμας, τὴν ἀπάνθρωπον γνώμην, ἐν ὅλῳ  σου τῷ βίῳ καρτερικῶς, τοῦ συζύγου ὑπέμεινας· ὅθεν Θεός σε ἐδόξασε Θωμαΐς, ἐν  σημείοις τε καὶ θαύμασι.

Τοῦ Κωνσταντίνου ἡ πόλις  πάλαι ἠγάλλετο, κατέχουσα ῾Οσία, τὸ σὸν ἅγιον σῶμα, θαυμάτων ἐνεργείαις  περιφανῶς, δοξασθὲν θείῳ Πνεύματι· νῦν δὲ ἡμεῖς τῇ πρεσβείᾳ σου Θωμαΐς,  προσιόντες εὐφημοῦμέν σε.

Ἡ νῆσος Λέσβος χορεύει ὲν  τοῖς σπαργάνοις σου, καὶ τὴν σεπτήν σου μνήμην, Θωμαῒς μακαρία, προθύμως  ἑορτάζει, καὶ ἐκβοᾷ· τὴν πατρίδα σου φύλαττε, καὶ σὺν αὐτῇ πᾶσαν πόλιν τῶν  εὐσεβῶν, ταῖς πρὸς Κύριον πρεσβείαις σου.
Δόξα. ῟Ηχος  πλ. α'.
Τὰς ἐν κόσμῳ θλίψεις σου,  ἃς ἐν πολλῇ συνέσει ἐδέξω, ἡ οὐράνιος βασιλεία, διεδέξατο ῾Οσία· σὺ γὰρ ὡς πόλις  ἀνάλωτος, οὐκ ἐκάμφθης ἐν τοῖς πόνοις, ἀλλὰ τῇ τούτων βίᾳ, στερροτέραν  ἀπειργάσω, τὴν ψυχὴν ἐν τοῖς πειρασμοῖς· πάντων γὰρ περιεγένου, ἐν τῷ  ἐνδυναμοῦντί σε Χριστῷ, καὶ ἐν πᾶσι κατισχύσασα, τῆς αἰωνίου ζωῆς, τὸν στέφανον  ἐκομίσω. Αὐτῆς καὶ ἡμᾶς, ἀξιωθῆναι πρέσβευε, Θωμαῒς πανθαύμαστε.
Καὶ νῦν. ῾Ο  αὐτός. Προεόρτιον.
Ἐν ᾽Ιορδάνῃ ποταμῷ,  Χριστὸς ὁ Θεὸς ἡμῶν, μολεῖ πρὸς τὸ βάπτισμα, καθᾶραι θέλων ἡμᾶς ἐκ τῶν ἀνομιῶν  ἡμῶν, τῇ αὐτοῦ ἐπιφανείᾳ, ὡς μόνος ἀγαθὸς καὶ φιλάνθρωπος.

Δοξολογία  μεγάλη καὶ ἀπόλυσις.

ΕΙΣ ΤΗΝ  ΛΕΙΤΟΥΡΓΙΑΝ

Τὰ συνήθη. ᾽Απόστολον ζήτει τῇ κ'. ᾽Ιανουαρίου, Εὐαγγέλιον τῇ ιγ'. ᾽Οκτωβρίου. Κοινωνικόν. Εἰς μνημόσυνον αἰώνιον.

Μεγαλυνάριον.
Ἤθλησας ἐν πόνοις  μαρτυρικοῖς, Θωμαῒς ῾Οσία, καὶ κατῄσχυνας τὸν ἐχθρόν· ὅθεν ἐδοξάσθης παρὰ Θεοῦ  πλουσίως, καὶ νέμεις τοῖς αἰτοῦσι, τὴν σὴν βοήθειαν.
Δίστιχον.
Δέξαι Θωμαῒς τὸν παρόντα  μου ὕμνον.
῞Ον σοι Γεράσιμος  ἀνέπλεξεν ἤδη.

</document>
