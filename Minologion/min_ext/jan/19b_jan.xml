<?xml version="1.0" encoding="UTF-8"?>
<document book="min_ext" part="jan" name="19b_jan" title="Ἀκολουθία τοῦ ἐν Αγίοις Πατρὸς ἡμῶν Μάρκου ᾽Αρχιεπισκόπου ᾽Εφέσου τοῦ Εὐγενικοῦ">
Τῌ ΙΘ' ΤΟΥ ΙΑΝΟΥΑΡΙΟΥ
ΑΚΟΛΟΥΘΙΑ τοῦ ἐν Αγίοις Πατρὸς ἡμῶν ΜΑΡΚΟΥ ᾽Αρχιεπισκόπου ᾽Εφέσου τοῦ Εὐγενικοῦ
Ψαλλομένη τῇ 19ῃ  Ἰανουαρίου ἐπὶ τῆ μνήμῃ αὐτοῦ.

Ποιηθεῖσα ἐν Ἁγίῳ  ὄρει ὑπὸ μοναχοῦ Γερασίμου Μικραγιαννανίτου
ὑμνογράφου τῆς  Μεγάλης τοῦ Χριστοῦ Ἐκκλησίας.

ΕΝ Τῼ ΜΙΚΡῼ ΕΣΠΕΡΙΝῼ

῾Ιστῶμεν στίχους δ'  καὶ ψάλλομεν τὰ ἑξῆς προσόμοια τοῦ Ἁγίου.
Ἦχος β΄. ῞Οτε ἐκ τοῦ  ξύλου.
Ὅτε ἀπὸ ῥίζης εὐγενοῦς, ὡς  περιφανὴς ἔφυς κλάδος, Μᾶρκε μακάριε, τότε πλήρης γέγονας καρπῶν τοῦ Πνεύματος,  ἀρετῶν τελειότητι, καὶ πλούτῳ σοφίας, καὶ λόγῳ τῆς χάριτος καλλωπιζόμενος. ῞Οθεν  ποιμενάρχης ᾽Εφέσου, καὶ τῆς ᾽Εκκλησίας ἁπάσης, στῦλος ἀνεδείχθης ἀκατάσειστος.

Ὅτε ὡς παμμέγιστος φωστήρ, Πάτερ  ἐξ Ἑώας ἐκλάμψας, πρὸς Δύσιν ἔφθασας, τότε τὸ ἀνέσπερον φῶς καὶ ἀκίβδηλον, τῇ  τοῦ Πνεύματος χάριτι, τῆς Ὀρθοδοξίας, πᾶσι τρανῶς ἔδειξας, λόγων λαμπρότητι.  ῞Οθεν ὡς ὀθνεῖα φρονοῦντας, κατὰ τῶν πατρῴων δογμάτων, ἤλεγξας Λατίνων τὰ  συστήματα.

Μόνος ἐν Φερράρᾳ ἀνδρικῶς, καὶ ἐν  Φλωρεντίᾳ μεγίστους, ἀγῶνας ἤνυσας, ἀνταγωνιζόμενος πρὸς Λατινόφρονας καὶ  Λατίνους στερρότατα, καὶ τούτους ἐλέγχων, οἷα κιβδηλεύσαντας, πίστιν τὴν ἄμωμον.  ῞Οθεν τῇ λαμπρᾷ σου ἐνστάσει, πέπτωκεν ὀφρὺς ἡ τοῦ Πάπα, Μᾶρκε τοῖς Πατράσιν  ἀντιβαίνοντος,

Πύργος Ἐκκλησίας ἀρραγής, οἷα  μιμητὴς ᾽Αποστόλων, Πάτερ γενόμενος, τὴν κακίστην ἕνωσιν, Συνοδικῶς ἀκυροῖς, ὡς  ψευδῆ καὶ ὀλέθριον, καὶ στερρῶς ἐμμένειν,τοῖς ἐνθέοις δόγμασι πάντας  ἐστήριξας.῞Οθεν ὡς διδάσκαλον μέγαν, καὶ λαμπρὸν φωστῆρα ὑμνεῖ σε, Μᾶρκε  ᾽Εκκλησία ἡ ᾽Ορθόδοξος.
Δόξα  Ἦχος α΄.
Ἀποστολικοῖς κεκοσμημένος  χαρίσμασι, τῆς Ὀρθοδόξου πίστεως, παναληθέστατος ῥήτωρ, καὶ ὑποφήτης θεόσοφος,  Πάτερ ἐδείχθης· ἐν γὰρ δυνάμει λόγου, καὶ ἀποδείξει ἀληθείας, τὰς κενοφώνους  διδαχάς, καὶ τὴν ἐν τῷ Συμβόλῳ προσθήκην, ὡς εὐσεβείας παρατροπήν, Μᾶρκε  ἀπέδειξας· καὶ τὴν ψυχήν σου θέμενος, ὑπὲρ τῶν θείως δεδογμένων, παρὰ Χριστοῦ  ἀξίως δεδὀξασαι, ὡς Ἱεράρχης ἐνθεώτατος.
Καὶ νῦν  Θεοτοκίον.
Ἁμαρτωλῶν τὰς δεήσεις  προσδεχομένη, καἰ θλιβομένων στεναγμὸν μὴ παρορῶσα, πρέσβευε τῷ ἐξ ἁγνῶν λαγόνων  σου, σωθῆναι ἡμᾶς, Παναγία Παρθένε.

Ἀπόστιχα.
Ἦχος β΄. Οἶκος τοῦ  Ἐφραθᾶ.
Χάρις παρὰ Θεοῦ, πλουσία σοὶ  ἐδόθη, δι’ ἧς τῆς ἀληθείας, τὰ δόγματα κρατύνεις, ὦ Μᾶρκε θείῳ Πνεύματι.
Στίχ.  Τὸ στόμα μου λαλήσει σοφίαν, καὶ ἡ μελέτη τῆς καρδίας μου σύνεσιν.
ᾜσχυνας ἐμφανῶς, ὡς κενολόγων  λέσχην, τὴν τῶν Λατίνων δόξαν, τῇ θείᾳ σου σοφίᾳ, ὦ Μᾶρκε ἱερώτατε.
Στίχ.  Στόμα δικαίου μελετήσει σοφίαν, καὶ ἡ γλῶσσα αὐτοῦ λαλήσει.
Βάσιν σε ἀσφαλῆ, ἡ τῆς Ἑώας  Πάτερ, ἁγία Ἐκκλησία, πλουτοῦσα ἀποτρέπει, αἱρετικῶν φρυάγματα.
Δόξα.  Τριαδικόν.
Μόνον ἐκ τοῦ Πατρός, προέρχεσθαι  τὸ Πνεῦμα, καὶ δι’ Υἱοῦ τῷ κόσμῳ, ἐκφαίνεσθαι κηρύττεις, ὀρθῶς Μᾶρκε μακάριε.
Καὶ νῦν.  Θεοτοκίον.
Σάρκωσιν τὴν ἐκ σοῦ, τοῦ Ὑπερθέου  Λόγου, θεοπρεπῶς κηρύττων, ὁ Μᾶρκος Θεοτόκε, αἰσχύνει τοὺς παράφρονας.

ΕΝ Τῼ ΜΕΓΑΛῼ  ΕΣΠΕΡΙΝῼ.

Μετὰ τὸν  Προοιμιακόν, τὸ  Μακάριος ἀνήρ. Εἰς δὲ τὸ Κύριε  ἐκέκραξα ἱστῶμεν στίχους στ' καὶ  ψάλλομεν τὰ ἑξῆς Προσόμοια τοῦ ῾Αγίου.
῏Ηχος δ'. ῾Ως  γενναῖον ἐν Μάρτυσι.
Τὴν θεόφθογγον σάλπιγγα, τῶν  δογμάτων τῆς πίστεως, τὸ τοῦ θείου Πνεύματος στόμα ἔνθεον, ᾽Ορθοδοξίας, τὸν  μέγιστον, φωστῆρα καὶ πρόμαχον, και διδάσκαλον σοφόν, και ἑδραίωμα ἄσειστον,  δεῦτε ἅπασα, ἡ Χριστοῦ ᾽Εκκλησία κατὰ χρέος, ἀνυμνήσωμεν ἀξίως, Μᾶρκον ᾽Εφέσου  τὸν πρόεδρον.

Τὴν τοῦ Πνεύματος ἔλλαμψιν,  προφανῶς κληρωσάμενος, ἐξ ῾Εώας ἔδραμες ὥσπερ ἥλιος, ἐπὶ τὴν Δύσιν μακάριε, καὶ  λόγων λαμπρότητι, και σοφίᾳ ἀληθεῖ, τῶν Λατίνων διήλεγξας, τὰ σοφίσματα,  κενολόγους αὐτοὺς ἐναποδείξας, ὡς τὴν πίστιν τῶν Πατέρων, τὴν ἀληθῆ  κιβδηλεύσαντας.

Τῇ σοφίᾳ τῶν λόγων σου,  ἀντιστῆναι, οὐκ ἴσχυσαν, οἱ τῆς πλανης ἔξαρχοι Μᾶρκε ἔνδοξε· σὺ γὰρ ἀνδρείῳ  φρονήματι, λαμπρῶς ἐρρητόρευσας, τῶν δογμάτων τῶν ὀρθῶν, θαυμαστῶς τὴν  ἀνάπτυξιν, καὶ ἀκρίβειαν, ἐν Φερράρᾳ ὁμοῦ καὶ Φλωρεντίᾳ, καὶ ἐφίμωσας Λατίνων,  Πάτερ, ἀπύλωτα στόματα.

Τίς ἀξίως ὑμνήσει σε, Μᾶρκε Πάτερ  θεόσοφε; ὅτι ἡμᾶς ἔσωσας, κινδυνεύοντας, τῆς ἐκ τῆς  Ῥώμης  χειρώσεως, καὶ λύμης αἱρέσεως, καὶ ἠθῶν καινοφανῶν, ὡς ποιμὴν ἀληθέστατος· ὅθεν  ἅπασα, ἡ ῾Εώας ἁγία ᾽Εκκλησία, ὡς προστάτην και σωτῆρα, καὶ εὐεργέτην γεραίρει  σε.

Θεοσόφῳ σου στόματι, ὡς καινὴν  καὶ πανάθεσμον, τὴν προσθήκην ἤλεγξας Μᾶρκε πάνσοφε, τὴν ἐν Συμβόλῳ τῆς πίστεως,  καὶ χαίρων ἠγώνισαι, πρὸς Λατίνων τοὺς σοφούς, οὓς ἀσόφους ἀπέδειξας, τῇ σῇ  χάριτι, καὶ δογμάτων ὀρθῶν τῇ ἀναπτύξει καὶ Πατέρων θείοις λόγοις, ὡς μιμητής  τούτων ἄριστος.

Τῆς ᾽Εφέσου τὸν πρόεδρον,  ᾽Ιωάννην τὸν δεύτερον, ἀληθῶς ἐν ἅπασιν ἐπιστήθιον, Μᾶρκον τὸν μέγαν αἰνέσωμεν·  αὐτὸν γὰρ μιμούμενος, ὡς τῶν τρόπων κοινωνός, ἐκ Πατρὸς ἐκπορεύεσθαι, ἀνεκήρυξε,  τὸ Πανάγιον Πνεῦμα καταφλέξας, τῇ πυρίνῃ αὐτοῦ γλώσσῃ, τοὺς ἀσεβῶς  βλασφημήσαντας.
Δόξα.  ῏Ηχος πλ. β΄.
Σήμερον ὑπὲρ ἥλιον ἔλαμψεν ἡ  πανέορτος μνήμη τοῦ τῆς Ὀρθοδοξίας προμάχου, Μάρκου τοῦ παμμάκαρος τὴν  ᾽Εκκλησίαν λαμπρύνουσα· δεῦτε τῶν ᾽Ορθοδόξων τὰ συστήματα, πνευματικῶς  ἑορτάσωμεν, εὐσήμῳ στόματι βοῶντες· χαίροις τῆς ἐν ῾Εώᾳ ἁγίας ᾽Εκκλησίας στῦλος  καὶ ἑδραίωμα, καὶ τῆς ἐν Δύσει κενῶς φρυαττομένης ἀκαταγώνιστος ἔλεγχος· χαίροις  τῶν ἀληθῶν δογμάτων, ταμίας ἀσφαλής, τῶν Πατερικῶν θησαυρὸς παραδόσεων, καὶ τῆς  Δυτικῆς ἀνταρσίας, καταπέλτης ἰσχυρός· χαίροις Μᾶρκε Πατὴρ ἡμῶν, τῶν Ἀποστόλων  μιμητά, καὶ τῆς Ἐφέσου πρόεδρε περίδοξε. Πρέσβευε δεόμεθα, ἀσαλεύτους ἡμᾶς  μένειν, τῇ καλῇ ὁμολογίᾳ καὶ ἐκ πάσης λυτροῦσθαι αἱρέσεως.
Καὶ νῦν.  ῾Ο αὐτός.
Τίς μὴ μακαρίσει σε, Παναγία  Παρθένε, τίς μὴ ἀνυμνήσει σου τὸν ἀλόχευτον τόκον; ὁ γὰρ ἀχρόνως ἐκ Πατρὸς  ἐκλάμψας Υἱὸς μονογενής, ὁ αὐτὸς ἐκ σοῦ τῆς ῾Αγνῆς προῆλθεν, ἀφράστως σαρκωθείς,  φύσει Θεὸς ὑπάρχων, καὶ φύσει γενόμενος ἄνθρωπος δι' ἡμᾶς· οὐκ εἰς δυάδα  προσώπων τεμνόμενος ἀλλ' ἐν δυάδι φύσεων, ἀσυγχύτως γνωριζόμενος. Αὐτὸν ἱκέτευε,  σεμνὴ παμμακάριστε, ἐλεηθῆναι τὰς ψυχὰς ἡμῶν.

Εἴσοδος, Φῶς  ἱλαρόν, τὸ Προκείμενον τῆς  ἡμέρας, καὶ τὰ Ἀναγνώσματα ὡς ἑξῆς :

Παροιμιῶν  τὸ Ἀνάγνωσμα
(Κεφ. ι΄ 7.)
Μνήμη  δικαίου  μετ' ἐγκωμίων,  καὶ  εὐλογία  Κυρίου ἐπὶ  κεφαλὴν  αὐτοῦ.  Μακάριος ἄνθρωπος, ὃς  εὗρε  σοφίαν,  καὶ  θνητὸς ὃς  οἶδε  φρόνησιν.  Κρεῖσσον  γὰρ  αὐτὴν ἐμπορεύεσθαι, ἢ  χρυσίου  καὶ ἀργυρίου  θησαυρούς.  Τιμιωτέρα  δέ ἐστι  λίθων  πολυτελῶν,  πᾶν  δὲ  τίμιον  οὐκ ἄξιον  αὐτῆς ἐστιν. Ἐκ  γὰρ  τοῦ  στόματος  αὐτῆς ἐκπορεύεται  δικαιοσύνη,  νόμον  δὲ  καὶ ἔλεον ἐπὶ  γλώσσης  φορεῖ.  Τοιγαροῦν ἀκούσατέ  μου, ὦ  τέκνα·  σεμνὰ  γὰρ ἐρῶ,  καὶ  μακάριος ἄνθρωπος, ὃς  τὰς ἐμὰς ὁδοὺς  φυλάξει.  Αἱ  γὰρ ἔξοδοί  μου, ἔξοδοι  ζωῆς,  καὶ ἑτοιμάζεται  θέλησις  παρὰ  Κυρίου.  Διὰ  τοῦτο  παρακαλῶ ὑμᾶς,  καὶ  προΐεμαι ἐμὴν  φωνὴν  υἱοῖς ἀνθρώπων. Ὅτι ἐγὼ ἡ  Σοφία  κατεσκεύασα  βουλήν,  καὶ  γνῶσιν  καὶ ἔννοιαν ἐγὼ ἐπεκαλεσάμην. Ἐμὴ  βουλὴ  καὶ ἀσφάλεια, ἐμὴ  φρόνησις, ἐμὴ  δὲ ἰσχύς. Ἐγὼ  τοὺς ἐμὲ  φιλοῦντας ἀγαπῶ,  οἱ  δὲ ἐμὲ  ζητοῦντες  εὑρήσουσι  χάριν.  Νοήσατε  τοίνυν ἄκακοι  πανουργίαν,  οἱ  δὲ ἀπαίδευτοι ἔνθεσθε  καρδίαν.  Εἰσακούσατέ  μου καὶ  πάλιν·  σεμνὰ  γὰρ ἐρῶ,  καὶ ἀνοίγω ἀπὸ  χειλέων ὀρθά. Ὅτι ἀλήθειαν  μελετήσει ὁ  λάρυγξ  μου, ἐβδελυγμένα  δὲ ἐναντίον ἐμοῦ  χείλη  ψευδῆ.  Μετὰ  δικαιοσύνης  πάντα  τὰ ῥήματα  τοῦ  στόματός  μου, οὐδὲν ἐν  αὐτοῖς  σκολιόν,  οὐδὲ  στραγγαλιῶδες.  Πάντα  εὐθέα ἐστὶ  τοῖς  νοοῦσι,  καὶ ὀρθὰ  τοῖς  εὑρίσκουσι  γνῶσιν.  Διδάσκω  γὰρ ὑμῖν ἀληθῆ, ἵνα  γένηται ἐν  Κυρίῳ ἡ ἐλπὶς ὑμῶν,  καὶ  πλησθήσεσθε  πνεύματος.

Σοφίας Σολομῶντος  τὸ Ἀνάγνωσμα.
(δ´  7-15).
Δίκαιος,  ἐὰν  φθάσῃ  τελευτῆσαι, ἐν ἀναπαύσει ἔσται.  Γῆρας  γὰρ  τίμιον, οὐ  τὸ  πολυχρόνιον, οὐδὲ ἀριθμῷ ἐτῶν  μεμέτρηται. Πολιὰ  δέ ἐστι  φρόνησις ἀνθρώποις·  καὶ ἡλικία  γήρως, βίος ἀκηλίδωτος.  Εὐάρεστος  Θεῷ  γενόμενος, ἠγαπήθη,  καὶ  ζῶν  μεταξὺ ἁμαρτωλῶν,  μετετέθη. Ἡρπάγη,  μὴ  κακία ἀλλάξῃ  σύνεσιν αὐτοῦ, ἢ  δόλος ἀπατήσῃ  ψυχὴν  αὐτοῦ.  Βασκανία γὰρ  φαυλότητος ἀμαυροῖ  τὰ  καλά, καὶ ῥεμβασμὸς ἐπιθυμίας  μεταλλεύει νοῦν ἄκακον.  Τελειωθεὶς ἐν ὀλίγῳ, ἐπλήρωσε  χρόνους μακρούς· ἀρεστὴ  γὰρ ἦν  Κυρίῳ ἡ  ψυχὴ  αὐτοῦ·  διὰ  τοῦτο ἔσπευσεν ἐκ  μέσου πονηρίας. Οἱ  δὲ  λαοὶ ἰδόντες,  καὶ  μὴ  νοήσαντες, μηδὲ  θέντες ἐπὶ  διανοίᾳ  τὸ  τοιοῦτον, ὅτι  χάρις καὶ ἔλεος ἐν  τοῖς ὁσίοις  αὐτοῦ,  καὶ ἐπισκοπὴ ἐν  τοῖς ἐκλεκτοῖς  αὐτοῦ.

Σοφίας Σολομῶντος  τὸ Ἀνάγνωσμα.
(δ´  14, Παροιμ. ι´  31).
Στόμα δικαίου  ἀποστάζει  σοφίαν, χείλη δὲ ἀνδρῶν ἐπίστανται  χάριτας. Στόμα σοφῶν  μελετᾷ  σοφίαν· δικαιοσύνη δὲ ῥύεται  αὐτοὺς ἐκ  θανάτου. Τελευτήσαντος ἀνδρὸς  δικαίου, οὐκ ὄλλυται ἐλπίς·  υἱὸς  γὰρ  δίκαιος γεννᾶται  εἰς  ζωήν· καὶ ἐν ἀγαθοῖς  αὐτοῦ  καρπὸν  δικαιοσύνης τρυγήσει. Φῶς  δικαίοις διαπαντός, καὶ  παρὰ  Κυρίου εὑρήσουσι  χάριν καὶ  δόξαν. Γλῶσσα  σοφῶν  καλὰ ἐπίσταται,  καὶ ἐν  καρδίᾳ  αὐτῶν ἀναπαύσεται  σοφία. Ἀγαπᾷ  Κύριος ὁσίας  καρδίας· δεκτοὶ  δὲ  αὐτῷ  πάντες ἄμωμοι ἐν ὁδῷ·  Σοφία Κυρίου φωτιεῖ  πρόσωπον συνετοῦ·  φθάνει γὰρ  τοὺς ἐπιθυμοῦντας  αὐτήν,  πρὸ  τοῦ  γνωσθῆναι,  καὶ  εὐχερῶς  θεωρεῖται ὑπὸ  τῶν ἀγαπώντων  αὐτήν. Ὁ ὀρθρίσας  πρὸς  αὐτὴν  οὐ  κοπιάσει· καὶ ὁ ἀγρυπνήσας  δι᾿  αὐτήν,  ταχέως ἀμέριμνος ἔσται. Ὅτι  τοὺς ἀξίους  αὐτῆς  αὐτὴ  περιέρχεται ζητοῦσα,  καὶ ἐν  ταῖς  τρίβοις φαντάζεται αὐτοῖς  εὐμενῶς.  Σοφίας οὐ  κατισχύσει ποτὲ  κακία. Διὰ  ταῦτα  καὶ ἐραστὴς ἐγενόμην  τοῦ  κάλλους αὐτῆς,  καὶ ἐφίλησα  ταύτην, καὶ ἐξεζήτησα ἐκ  νεότητός μου, καὶ ἐζήτησα  νύμφην ἀγαγέσθαι ἐμαυτῷ. Ὅτι ὁ  πάντων Δεσπότης ἠγάπησεν  αὐτήν.  Μύστις γάρ ἐστι  τῆς  τοῦ  Θεοῦ ἐπιστήμης,  καὶ  αἱρέτις  τῶν ἔργων  αὐτοῦ.  Οἱ  πόνοι αὐτῆς  εἰσιν ἀρεταί·  σωφροσύνην δὲ  καὶ  φρόνησιν αὕτη  διδάσκει· δικαιοσύνην καὶ ἀνδρείαν, ὧν  χρησιμώτερον οὐδέν ἐστιν ἐν  βίῳ ἀνθρώποις·  Εἰ  δὲ  καὶ  πολυπειρίαν ποθεῖ  τις, οἶδε  τὰ ἀρχαῖα  καὶ  τὰ  μέλλοντα εἰκάζειν· ἐπίσταται  στροφὰς  λόγων, καὶ  λύσεις αἰνιγμάτων·  σημεῖα  καὶ  τέρατα προγινώσκει, καὶ ἐκβάσεις  καιρῶν  καὶ  χρόνων· καὶ  πᾶσι  σύμβουλός ἐστιν ἀγαθή. Ὅτι ἀθανασία ἐστὶν ἐν  αὐτῇ,  καὶ  εὔκλεια ἐν  κοινωνίᾳ  λόγων αὐτῆς.  Διὰ  τοῦτο ἐνέτυχον  τῷ  Κυρίῳ,  καὶ ἐδεήθην  αὐτοῦ,  καὶ  εἶπον ἐξ ὅλης  μου τῆς  καρδίας· Θεὲ  Πατέρων, καὶ  Κύριε τοῦ ἐλέους, ὁ  ποιήσας τὰ  πάντα ἐν  λόγῳ  σου, καὶ  τῇ  σοφίᾳ  σου κατασκευάσας τὸν ἄνθρωπον, ἵνα  δεσπόζῃ  τῶν ὑπὸ  σοῦ  γενομένων κτισμάτων, καὶ  διέπῃ  τὸν  κόσμον ἐν ὁσιότητι  καὶ  δικαιοσύνῃ·  δός μοι τὴν  τῶν  σῶν  θρόνων πάρεδρον σοφίαν, καὶ  μή με ἀποδοκιμάσῃς ἐκ  παίδων σου· ὅτι ἐγὼ  δοῦλος  σός, καὶ  υἱὸς  τῆς  παιδίσκης σου. Ἐξαπόστειλον  αὐτὴν ἐξ ἁγίου  κατοικητηρίου σου, καὶ ἀπὸ  θρόνου δόξης σου, ἵνα  συμπαροῦσά  μοι διδάξῃ  με, τί εὐάρεστόν ἐστιν  παρὰ  σοί. Καὶ ὁδηγήσῃ  με ἐν  γνώσει, καὶ  φυλάξῃ  με ἐν  τῇ  δόξῃ  αὐτῆς.  Λογισμοὶ  γὰρ  θνητῶν  πάντες δειλοί, καὶ ἐπισφαλεῖς  αἱ ἐπίνοιαι  αὐτῶν.

Εἰς τὴν Λιτήν,  Ἰδιόμελα. ῏Ηχος α΄.
Εὐφραίνου ἐν Κυρίῳ, ἡ ᾽Εκκλησία  τοῦ Χριστοῦ, Μᾶρκον τὸν ἀήττητον ἀριστέα, πρόβολον μέγαν, ἔχουσα, καὶ φωστῆρα  ἀπλανῆ, καὶ ὁδηγὸν ἐνθεώτατον· ὑπὲρ τῆς ὀρθῆς γὰρ προκινδυνεύσας πίστεως, τῶν ἐν  σοὶ θεόθεν δεδογμένων, λόγῳ καὶ ἔργῳ τὴν ἀκρίβειαν, ἔτι ἅπαξ ἠσφαλίσατο· καὶ  Λατινικὴν θριαμβεύσας ἀπόνοιαν, ᾽Αποστολικῶς ἠγωνίσατο, ὡς ἂν ἀλύμαντον φυλάξῃ,  τὸν περιούσιον λαόν, ἐκ πάσης αἱρέσεως. Αὐτοῦ ταῖς ἱκεσίαις Χριστὲ ὁ Θεός, σῶσον  τὰς ψυχὰς ἡμῶν, ὡς ἐλεήμων καὶ φιλάνθρωπος.
῏Ηχος β'.
Ἀποστολικῇ λαμπόμενος χάριτι, καὶ  ζήλῳ θείῳ πυρπολούμενος, ὡς ᾽Ηλίας ὁ μέγας, Μᾶρκε ἱερώτατε, ἀκατάπληκτος ἔστης,  τῶν Πατρῴων δογμάτων προασπιστής, καὶ τῆς ᾽Ορθοδοξίας συνήγορος, κινδυνευούσης  δεινῶς· τὸ κατακλύζον γὰρ ἐκ Δύσεως, θολερὸν ρεῦμα ἀνέστειλας, καὶ τῆς ἐκ τούτου  βλάβης, ἀσινῆ αὐτὴν διέσωσας. Διὸ χαριστηρίους ᾠδάς σοι ᾄδομεν, καὶ χρεωστικῶς  τὴν μνήμην σου ἄγομεν, ὡς ἂν ρυσθείημεν Ἅγιε, προσδοκωμένων περιστάσεων.
῏Ηχος γ΄.
Τίς ἐπαξίως ὑμνήσει, τοὺς  ὑπερφυεῖς ἀγῶνάς σου, Μᾶρκε πολυθαύμαστε, τῆς ᾽Εφέσου πρόεδρε, καὶ πάσης  ᾽Εκκλησίας, ὑφηγητὰ καὶ διδάσκαλε; σὺ γὰρ μέγα τρόπαιον, ἐν Φλωρεντίᾳ ἤγειρας,  κατισχύσας πάντων, ἐν τῇ δυνάμει τοῦ Πνεύματος· καὶ μονομάχος ἄριστος, τῆς καλῆς  ὁμολογίας φανείς, Λατινικὰς ἐρεσχελίας διέλυσας, καὶ ψευδαδέλφων συστροφάς,  οὐδόλως ἔπτηξας. ᾽Αλλ' ὡς ᾽Αποστόλων ζηλωτής, καὶ τῶν Πατρικῶν παραδόσεων, στόμα  θεόπνευστον, ἀπαύστως ἱκέτευε, ὑπὲρ τῶν τιμώντων σε.
῏Ηχος δ΄.
Ἀποστολικοῖς ἐντεθραμμένος  δόγμασι, τὴν ἐν αὐτοῖς ἀλήθειαν, διὰ πάντων ἀναλλοίωτον, καὶ ὑπὲρ ἥλιον  λάμπουσαν, τῇ πυρίνῃ γλώσσῃ σου, τοῖς πᾶσιν ὑπέδειξας, Μᾶρκε Πατὴρ ἡμῶν· ἐκ  Πατρὸς γὰρ μόνον, ἐκπορεύεσθαι τὸ Πνεῦμα ἐκήρυξας, ὡς τῆς βροντῆς ὁ γόνος γράφων  διδάσκει· ἔνθεν παραχαράκτας, τῆς ὀρθῆς διδασκαλίας, τοὺς τῆς Δύσεως γόνους  ἔδειξας· ἐξ οὗ καὶ πλεῖστα ἕτερα, ξένα καὶ ἀλλότρια, τῇ ἀμώμῳ εἰσαγαγόντας  πίστει. ᾽Αλλ' ὦ Πατέρων ἀκροθίνιον, καὶ ᾽Εκκλησίας στήριγμα, τῆς τούτων λύμης  ἡμᾶς φύλαττε τοὺς τελοῦντας τὴν μνήμην σου.
Δόξα.  ῏Ηχος ὁ αὐτός.
Τὴν πανοπλίαν τῆς, πίστεως,  ἐνδεδυμένος Πάτερ, αἱρετικῶν συνασπισμὸν διέλυσας, ἐν τῇ δοθείσῃ σοι χάριτι, ὡς  ῾Ιεράρχης θεόληπτος· τῆς γὰρ πάλαι  Ῥώμης  τὸν πρόεδρον, κατεπαιρόμενον δεινῶς τῆς τῶν Πατέρων γνώσεως, καὶ τῶν ἁγίων  Συνόδων, εἰς τέλος κατέβαλες τῇ ἀτρέπτῳ ἐνστάσει σου· Οὐδὲν γὰρ ἐποιήσαμεν, ὁ  ἄνους ἐβόησεν, ὁμολογῶν τὴν ἧτταν· καὶ διεστώτων σύναψις, καὶ κλονουμένων  στηριγμὸς γενόμενος, ἀξίως ἐδοξάσθης, παρὰ Χριστοῦ τοῦ Θεοῦ, Μᾶρκε παμμακάριστε.
Καὶ νῦν.  Θεοτοκίον,
Ἐκ παντοίων κινδύνων τοὺς δούλους  σου, φύλαττε Θεοτόκε Παρθένε, ἵνα σε δοξάζωμεν, τὴν ἐλπίδα τῶν ψυχῶν ἡμῶν.

Εἰς τὸν Στίχον  Στιχηρὰ Προσόμοια.
῏Ηχος πλ. α΄. Χαίροις  ἀσκητικῶν.
Χαίροις ᾽Ορθοδοξίας φωστήρ,  θεολογίας ἀληθοῦς τὸ θησαύρισμα, δογμάτων ὀρθῶν τὸ στόμα, κακοδοξίας πρηστήρ,  τῶν αἱρετιζόντων ἡ κατάπτωσις· ἡ γλῶσσα ἡ εὔλαλος, ἡ πανσόφως κηρύξασα, ἐν  Φλωρεντίᾳ τῶν σεπτῶν παραδόσεων, τὴν ἀκρίβειαν, ἀληθῶς θεοτύπωτον· Μᾶρκε  μακαριώτατε, τοῦ Πνεύματος σκήνωμα, τῆς οὐρανίου σοφίας, τὸ παναρμόνιον ὄργανον·  Χριστὸν ἐκδυσώπει, ταῖς ψυχαῖς ἡμῶν δοθῆναι, τὸ μέγα ἔλεος.
Στίχ.  Τὸ στόμα μου λαλήσει σοφίαν, καὶ ἡ μελέτη τῆς καρδίας μου σύνεσιν.
Χαίροις ὁ Ἱεράρχης Χριστοῦ, τῶν  Ἀποστόλων ζηλωτὴς καὶ ὁμότροπος· αὐτῶν γὰρ τὸν ζῆλον ἔχων, καὶ πῦρ τὸ θεῖον ἐν  σοί, ἀληθείας ὤφθης μέγας πρόμαχος· λαμπρῶς γὰρ ἐκήρυξας, ἐκ Πατρὸς  προερχόμενον, το θεῖον Πνεῦμα καὶ προσθήκην τὴν ἔκτοπον, ἐστηλίτευσας, ἐν  Συμβόλῳ τῆς πίστεως· ἔνθεν Πάτερ ἀμέθεκτον, οὐσίαν τὴν ἄκτιστον, καὶ μεθεκτὴν  ἐνεργείαις, ἐπὶ Θεοῦ ὡμολόγησας. Αὐτὸν ἐκδυσώπει θεῖε Μᾶρκε ὑπὲρ πάντων, τῶν  εὐφημούντων σε.
Στίχ.  Στόμα δικαίου μελετήσει σοφίαν, καὶ ἡ γλῶσσα αὐτοῦ λαλήσει κρίσιν.
Χαίροις Ἱεραρχῶν καλλονή, τῶν  Ὀρθοδόξων πολυθρύλητον καύχημα, καὶ ἔνθεος ὑποφήτης, καὶ ὁδηγὸς ἀσφαλής, πρὸς  σωτηριώδεις τρίβους Ἅγιε· ὁ λύσας τοῖς λόγοις σου, τῶν Λατίνων σοφίσματα, και  καταισχύνας το μετέωρον φρόνημα, τοῦ ἀλάστορος, Εὐγενίου καὶ ἄφρονος. ῞Οθεν σε  μακαρίζομεν, ὡς μέγαν διδάσκαλον τῆς καθ’ ἡμᾶς Ἐκκλησίας καὶ ἀρραγὲς  περιτείχισμα· ἣν φύλαττε Πάτερ, ἐξ αἱρέσεως, ἁπάσης ἀνεπηρέαστον,
Δόξα.῏Ηχος  πλ. δ΄.
Τὴν τοῦ Πνεύματος ἰσχύν  περιζωσάμενος Πάτερ, τὰς τοῦ σκότους φάλαγγας, καταβαλὼν ἐθριάμβευσας· ὢ τοῦ  θαύματος! πῶς μόνος ἀνεδέξω τὸν ὑπὲρ τῆς ἀληθείας μέγαν ἀγῶνα, καὶ πάντων  περιεγένου τῶν πολλαχῶς ἀντικειμένων; ἀλλ΄ ἢ ἐν τῷ ἐνδυναμοῦντί σε Χριστῷ, νίκην  θαυμαστὴν ἐνίκησας σώσας Ἐκκλησίαν κινδυνεύουσαν. Καὶ νῦν Μᾶρκε πανθαύμαστε,  πρέσβευε τῇ Τριάδι, σωθῆναι τὰς ψυχὰς ἡμῶν.
Καὶ νῦν.  Θεοτοκίον.
Ἀνύμφευτε Παρθένε, ἡ τὸν Θεὸν  ἀφράστως συλλαβοῦσα σαρκί, Μήτηρ Θεοῦ τοῦ Ὑψίστου, σῶν ἱκετῶν παρακλήσεις δέχου  Παναμώμητε, ἡ πᾶσι χορηγοῦσα, καθαρισμὸν τῶν πταισμάτων, νῦν τὰς ἡμῶν ἱκεσίας  προσδεχομένη δυσώπει, σωθῆναι πάντας ἡμᾶς.

Ἀπολυτίκιον.
῏Ηχος πλ α΄. Τὸν  συνάναρχον Λόγον.
Ἐκκλησίας τὸν στῦλον τὸν  ἀκατάσειστον, Ὀρθοδοξίας ἁπάσης τὸν μέγαν πρόμαχον, ἀνυμνοῦμέν σε πιστῶς Μᾶρκε  πανθαύμαστε· ὅτι αἱρέσεων δεινῶν, διαλύεις τὴν ἀχλύν, ἐν δόγμασιν ἀληθείας, και  τῷ Σωτῆρι πρεσβεύεις, ἐλεηθῆναι τας ψυχὰς ἡμῶν,
Θεοτοκίον.
Χαῖρε πύλη Κυρίου ἡ ἀδιόδευτος,  χαῖρε τεῖχος καὶ σκέπη τῶν προστρεχόντων εἰς σέ, χαῖρε ἀχείμαστε λιμὴν καὶ  ἀπειρόγαμε, ἡ τεκοῦσα ἐν σαρκὶ τὸν ποιητήν σου καὶ Θεόν, πρεσβεύουσα μὴ  ἐλλείπῃς, ὑπὲρ τῶν ἀνυμνούντων καὶ προσκυνούντων τὸν τόκον σου.

Ἀπόλυσις.

ΕΙΣ ΤΟΝ ΟΡΘΡΟΝ

Μετὰ τὴν α΄.  Στιχολογίαν, Κάθισμα.
῏Ηχος α΄. Τὸν τάφον  σου Σωτήρ.
Φωστὴρ περιφανής, εὐσεβείας  ἐδείχθης, καὶ βίβλος μυστική, παραδόσεων θείων, καὶ μάχαιρα ἐκτέμνουσα, ἀσεβείας  ζιζάνια, Μᾶρκε πάνσοφε, Ὀρθοδοξίας λαμπρότης· ὅθεν σήμερον, τὴν φωτοφόρον σου  μνήμην, τελοῦντες ὑμνοῦμέν σε.
Θεοτοκίον.
Ἐτέχθη ὑπὲρ νοῦν, ἐξ ἁγνῶν σου  αἱμάτων, ὁ πάντων συνοχεύς, καὶ Θεὸς καὶ Δεσπότης, ἡμᾶς ἀνακαλούμενος, πρὸς τὴν  πρώτην λαμπρότητα, ἧς πεπτώκαμεν, τῆς ἐντολῆς παραβάσει· διὰ τοῦτό σε,  ὑμνολογοῦμεν Παρθένε, ὡς κόσμου ἀντίλυτρον,

Μετὰ τὴν β΄.  Στιχολογίαν, Κάθισμα.
῏Ηχος δ΄. Ταχὺ  προκατάλαβε.
Ἐφέσου ποιμένα σε, καὶ κυβερνήτην  σοφέ, καὶ μέγαν διδάσκαλον, τῆς ᾽Εκκλησίας Χριστοῦ, ἡ χάρις ἀνέδειξε· ταύτην γὰρ  πρὸς λιμένα ἀσφαλείας ἰθύνεις, σάλῳ χειμαζομένην, συμφορῶν καὶ κινδύνων· διό σε  μακαρίζομεν, Μᾶρκε Πατέρων καύχημα.
Θεοτοκίον.
Θεὸν ὅν ἐκύησας, ἀκαταλήπτως,  ῾Αγνή, τὸν κόσμον λυτρούμενον, ἐκ τῆς ἀρχαίας ἀρᾶς, ἀπαύστως ἱκέτευε, σκέπειν ἐκ  πάσης βλάβης, τὴν αὐτοῦ ᾽Εκκλησίαν· λύειν αἱρετιζόντων, κατ' αὐτῆς τὴν κακίαν· ἡ  σὴ γὰρ μεσιτεία, πολὺ ἰσχύει Δέσποινα.

Μετὰ τὸν Πολυέλεον.  Κάθισμα
῏Ηχος πλ. δ΄. Τὴν  Σοφίαν καὶ Λόγον.
Τῆς σοφίας σου Πάτερ τὸν  θησαυρόν, κατεπλάγησαν πάντες, ὡς ἀληθῶς, Δύσεως οἱ ἔκγονοι· ὅτι πᾶσιν ὡς  ἄριστα, τοῖς ἐν τῷ συνεδρίῳ, ἑτοίμως, ἐν Πνεύματι, ἐδίδως ἀποκρίσεις, τρανῶν τὴν  ἀλήθειαν· ὅθεν θριαμβεύσας, τὰς αὐτῶν φληναφίας, Πατέρων τοῖς ῥήμασι,  καταβάλλεις τὸ φρύαγμα, τῆς αὐτῶν ματαιότητος. Πρέσβευε Χριστῷ τῷ Θεῷ, ῾Ιεράρχα  Μᾶρκε ἱερώτατε, ἡμᾶς ἀτρέπτους τηρεῖσθαι, τοῖς ἁγίοις δόγμασι,
Θεοτοκίον,
Τὴν ὑπέρθεον φύσιν καὶ  παντουργόν, περισχοῦσα παρθένε ἐν σῇ γαστρί, ἀφράστως ἐκύησας τὸν Σωτῆρα καὶ  Κύριον, τῷ κόσμῳ σωτηρίαν, καὶ λύτρωσιν νέμοντα, δι' ἄκραν εὐσπλαγχνίαν τῆς  πάλαι κακώστως· ὅθεν τὰ πολλά σου μεγαλεῖα ὑμνοῦμεν, καὶ πίστει δοξάζομεν, τῆς  σῆς δόξης τὴν ἔλλαμψιν, Θεοτόκε Πανύμνητε. Πρέσβευε τῷ σῷ Υἱῷ καὶ Θεῷ, τῶν  πταισμάτων ἄφεσιν δωρήσασθαι, τοῖς καταφεύγουσι πόθῳ, τῇ σκέπῃ σου ῎Αχραντε.

Τὸ α΄. ἀντίφωνον τοῦ  δ΄ ἤχου

Τὸ Προκείμενον,
Τὸ στόμα μου λαλήσει σοφίαν, καὶ  ἡ μελέτη τῆς καρδίας μου σύνεσιν.
Στίχ.  Ἀκούσατε ταῦτα πάντα τὰ ἔθνη...

Εὐαγγέλιον τὸ ἐν τῷ  ῎Ορθρῳ τῆς 13ης Νοεμβρίου.
῾Ο Ν΄.
Δόξα.  Ταῖς τοῦ ῾Ιεράρχου.,
Καὶ  νῦν.  Ταῖς τῆς Θεοτόκου...

Στίχ.  Ἐλέησόν με ὁ Θεὸς κατὰ τὸ μέγα ἔλεός σου...

᾽Ιδιόμελον. ῏Ηχος πλ.  β΄.
Σήμερον ὁ τῆς ᾽Εφέσου θεόσοφος  ποιμήν, καὶ πάσης ᾽Εκκλησίας ὀφθαλμός, καὶ κοινός πατήρ, Μᾶρκος ὁ θεσπέσιος,  ᾽Αποστολικῶς τελέσας τὸν δρόμον, τὴν πρὸς τὰ ἄνω πορείαν ἐποιήσατο· καὶ τῷ τῆς  μεγαλωσύνης θρόνῳ παρεστηκώς, τῶν καμάτων τὰ γέρα, ζωαρχικῇ χειρὶ κομίζεται·  ἡμῖν δὲ αἰτεῖται, τοῖς αὐτὸν τιμῶσιν, ἄφεσιν ἁμαρτιῶν, καὶ τὸ μέγα ἔλεος.

Εἶτα οἱ κανόνες τῆς  Θεοτόκου καὶ τοῦ ῾Αγίου ὁ ἑξῆς, οὗ ἡ ἀκροστιχίς.
«Στῦλος ὤφθη Εκκλησίας Μᾶρκος.  Γερασίμου».
ᾨδὴ α΄. ῏Ηχος δ΄.  ᾽Ανοίξω τὸ στόμα μου.
Σοφίαν παράσχου μοι, Πάτερ Υἱὲ  Πνεῦμα Ἅγιον, Τριὰς ὁμοούσιε, ἵνα ὑμνήσω φαιδρῶς, Μᾶρκον Δέσποτα, τὸν σὸν  λαμπρὸν φωστῆρα, τὸν θείῳ σε στόματι θεολογήσαντα.

Τῷ γένει περίβλεπτος καὶ τῇ σοφίᾳ  περίδοξος, καὶ πᾶσιν αἰδέσιμος ὤφθης τῷ βίῳ σου Μᾶρκε ἔνδοξε· ἐντεῦθεν Εκκλησία,  ἐν σοὶ ἀνεχαίτισε, πλάνης τὰ ῥεύματα.

Ὑπάρχων ἀνάπλεως, τῆς ἐπιπνοίας  τοῦ Πνεύματος, ὦ Μᾶρκε Θεόσοφε, ὡς καθαρθεὶς τὴν ψυχήν, τοῦτο ῞Αγιε, ἐκ τοῦ  Πατρός, καὶ μόνον, ὀρθῶς ἐκπορεύεσθαι τρανῶς ἐκήρυξας.
Θεοτοκίον.
Λυχνία πολύφωτε, τῶν χαρισμάτων  τοῦ Πνεύματος, Παρθένε Πανάμωμε, Μῆτερ Χριστοῦ τοῦ Θεοῦ, φωταγώγησον, τῇ σῇ  φωταγωγίᾳ, τοὺς πίστει γεραίροντας, τὰ μεγαλεῖά σου.
Καταβασία.
Χέρσον ἀβυσσοτόκον πέδον ἥλιος,  ἐπεπόλευσε ποτέ· ὡσεὶ τεῖχος γὰρ ἐπάγη, ἑκατέρωθεν ὕδωρ, λαῷ πεζοποντοποροῦντι,  καὶ θεαρέστως μέλποντι. ᾌσωμεν τῷ Κυρίῳ, ἐνδόξως γὰρ δεδόξασται.

ᾨδὴ γ'. Τοὺς σοὺς  ὑμνολόγους.
Οὐράνιον ἔλλαμψιν πλουτήσας,  ἀσκήσει ὁσίων ἀρετῶν, ποιμὴν Ἐφέσου γέγονας τῇ εκλογῇ τοῦ κρείττονος καὶ πάσης  Ἐκκλησίας δέ, ὦ Μᾶρκε μέγας διδάσκαλος.

Σοφίᾳ τὸ στόμα σου ἀνοίξας, τῇ  θείᾳ ὦ Μᾶρκε ἱερέ, ἐν τῇ Φερράρᾳ πρότερον, καὶ Φλωρεντίᾳ ὕστερον, περιφανῶς  ἐκήρυξας, Ὀρθοδοξίας τὰ δόγματα.

Ὡς μέτοχος χάριτος τῆς θείας,  ἀμέθεκτον εἶναι τοῦ Θεοῦ, τὴν φύσιν ἀνεκήρυξας, μετέχειν δὲ τὰ κτίσματα, τῆς  ἐνεργείας ῞Αγιε, τῆς θεϊκῆς θείῳ Πνεύματι
Θεοτοκίον.
Φωτὶ τῶν ἁγίων πρεσβειῶν σου,  ἀπέλασον δέομαι θερμῶς, Φωτοκυῆτορ Δέσποινα, τὸ σκότος τῆς καρδίας μου, καὶ  δίδου μοι πορεύεσθαι, τὰς τοῦ φωτὸς τρίβους πάντοτε.
Καταβασία.
Τὸ στερέωμα τῶν ἐπὶ σοὶ  πεποιθότων, στερέωσον Κύριε τὴν Ἐκκλησίαν, ἣν ἐκτήσω τῷ τιμίῳ σου αἵματι.

Κάθισμα. Ἦχος γ΄.  Θείας πίστεως.
Μέγας πρόμαχος, ᾽Ορθοδοξίας, καὶ  καθαίρεσις, κακοδοξίας, τῆς Δυτικῆς, ἀνεδείχθης μακάριε, τὰ τῶν Πατέρων τρανώσας  διδάγματα, καὶ καταισχύνας Λατίνων τὸ φρύαγμα. Μᾶρκε ἔνδοξε, Χριστὸν τὸν Θεὸν  ἱκέτευε, δωρήσασθαι ἡμῖν τὸ μέγα ἔλεος.
Θεοτοκίον.
Σὰρξ γεγένηται, ἐκ τῆς σαρκός  σου, ὁ Ὑπέρθεος, ῎Αχραντε Λόγος, καὶ ἀνεστράφη τῷ κόσμῳ ὡς ἄνθρωπος· τίς οὖν  ὑμνήσει τῂν ἄρρητον δόξαν σου; ὅτι Θεὸν ἀπορρήτως γεγέννηκας. Κόρη Πάναγνε,  Αὐτὸν ἐκτενῶς ἱκέτευε, δωρήσασθαι ἡμῖν τὸ μέγα ἔλεος.

ᾨδὴ δ΄. ῾Ο καθήμενος  ἐν δόξῃ.
Θεορρήμονί σου γλώσσῃ ῥητορεύων  ἐκήρυξας, ἀπαραχαράκτους, ὅρους τῶ Συνόδων καὶ ῥήματα, τῶν θεοφόρων Πατέρων τοὺς  Λατίνους δέ, τούτων ῞Αγιε, παραχαράκτας ἀπέδειξας.

Ἡ τοῦ Πνεύματος κιθάρα, τὸ  θεόπνευστον ὄργανον, τῶν σεπτῶν Συνόδων, ὁ περιφανέστατος ἔκδικος, Ὀρθοδοξίας ἡ  σάλπιγξ ἡ πανεύσημος, ἀνυμνείσθω μοι, Μᾶρκος ὁ μέγας τοῖς ᾄσμασι.

Ἐλλαμφθεὶς τῇ διανοίᾳ, ὡς Χριστοῦ  οἱ ᾽Απόστολοι, Θεοῦ θείαν δόξαν, ἄκτιστον ἐνέργειαν ἔφησας, τὸ ἐν Θαβὼρ μέγα φῶς  Μᾶρκε μακάριε, τοὺς μὴ οὕτω δέ, ὀρθῶς φρονοῦντας κατῄσχυνας.

Καθαιρεῖς δοκησισόφων, Δυτικῶν  φληναφήματα, τῶν λεγόντων εἶναι, τοῦτο τὴν οὐσίαν τὴν ἄφραστον, ἀποδεικνύων αὐτὸ  θείαν ἐνέργειαν, Πάτερ ἄκτιστον, καὶ μεθεκτὴν τοῖς πιστεύουσι.
Θεοτοκίον.
Κλίμαξ ἄϋλος ὡράθης, ᾽Ιακὼβ τῷ  θεόφρονι, δι' ἧς τοῖς ἐν σκότει, ὤφθη ὁ Θεὸς σωματούμενος, καὶ τὸν πεσόντα ᾽Αδὰμ  Ἁγνὴ ἀνύψωσε, πρὸς εὐγένειαν, ἐξ ἧς τὸ πάλαι πεπτώκαμεν.
Καταβασία.
Ἐκάλυψεν, οὐρανοὺς ἡ ἀρετή σου  Χριστέ, τῆς κιβωτοῦ, γὰρ προελθών, τοῦ ἁγιάσματός σου, τῆς ἀφθόρου Μητρὸς ἐν τῷ  ναῷ τῆς δόξης σου, ὤφθης ὡς βρέφος ἀγκαλοφορούμενος, καὶ ἐπληρώθη τὰ πάντα τῆς  σῆς αἰνέσεως

ᾨδὴ ε΄. ᾽Εξέστη τὰ  σύμπαντα.
Λαμπρότητι λόγων σου, Λατίνων  ἀπημαύρωσας, τέλεον τὸν νοῦν καὶ τὴν καρδίαν· τὸν γὰρ τῆς  Ῥώμης  ποιμένα εἶναι σοφέ, πρῶτον μεταξὺ ἴσων ὀρθῶς, κεφαλὴν ἁπάντων δέ, τὸν Χριστὸν  ἀνεκήρυξας.

Ἡλίου λαμπρότερον, Μᾶρκε σοφὲ  ἀπέδειξας, ἐν τῆ Φλωρεντίᾳ ῥητορεύων, δύο τοὺς τόπους εἶναι ὡς λέγει Χριστός,  τοῖς ἀπερχομένοις τῶν φθαρτῶν, τρίτον τόπον δ' ῞Αγιε, οὐδαμῶς μαρτυρούμενον.

Σοφίᾳ τῶν λόγων σου, οὐδόλως  Πάτερ ἴσχυσαν, ᾽Ιουλιανὸς καὶ Ἰωάννης, οἱ τῆς τοῦ κόσμου σοφίας τρόφιμοι, Μᾶρκε  ἀντιστῆναι ἢ μικρόν, ἀντειπεῖν φιμούμενοι, ἀληθείας τῆ χάριτι.
Θεοτοκίον.
Ἰάτρευσον ῎Αχραντε, νοσοῦσαν τὴν  καρδίαν μου, ταῖς τοῦ ἀρχεκάκου ἐπηρείαις, καὶ τοῦ νοός μου τὸν πόθον πτέρωσον,  πρὸς τὸ φῶς τῶν θείων ἀρετῶν, ὡς ἂν υἱὸς γένωμαι, τοῦ φωτὸς βίῳ κρείττονι.
Καταβασία.
Ὡς εἶδεν Ἡσαΐας συμβολικῶς, ἐν  θρόνῳ ἐπηρμένῳ Θεόν, ὑπ’ ᾽Αγγέλων δόξης δορυφορούμενον, ὦ τάλας ! ἐβόα ἐγώ, πρὸ  γὰρ εἶδον σωματούμενον Θεόν, φωτὸς ἀνεσπέρου, και εἰρήνης δεσπόζοντα.

ᾨδὴ στ΄. Τὴν θείαν  ταύτην.
Ἀκαταπλήκτῳ φρονήματι, ὑπὲρ τῶν  ἱερῶν παραδόσεων, Μᾶρκε, θεόσοφε, ἐπιβουλὰς πλείστας ἤνεγκας, ἀλώβητον φυλάττων,  πίστιν τὴν ἄμωμον.

Σοφίας στόμα πυρίπνοον, δογμάτων  ᾽Ορθοδόξων θησαύρισμα, Μᾶρκε γενόμενος, τὴν ἐκ τῆς Δύσεως ἅπασαν, προερχομένην  πλάνην, Πάτερ κατέβαλες.

Μέγας ἐν πᾶσι γενόμενος, μεγάλως  κινδυνεύουσαν ἔσωσας, Μᾶρκε πανεύφημε, κακοδοξίᾳ τῆς Δύσεως, Χριστοῦ τὴν  Ἐκκλησίαν· διὸ γεραίρει σε.
Θεοτοκίον.
Ἀκαταφλέκτως συνέλαβες, τὸ πῦρ τὸ  τῆς Θεότητος ῎Αχραντε, καὶ, ὕλῃ σώματος τὸν Θεὸν Λόγον γεγέννηκας, λυτρούμενον  τὸν κόσμον, τῆς παραβάσεως.
Καταβασία.
Ἐβόησέ σοι, ἰδὼν ὁ πρέσβυς, τοῖς  ὀφθαλμοῖς τὸ σωτήριον, ὃ λαοῖς ἐπέστη, ἐκ Θεοῦ, Χριστὲ σὺ Θεός μου.

Κοντάκιον.
῏Ηχος πλ. δ΄. Τῇ  ὑπερμάχῳ.
Ὀρθοδοξίας τὸν φωστῆρα τὸν  πολύφωτον Καὶ Δυτικῆς ἐρεσχελίας τὸν ἀντίμαχον ᾽Αναδήσωμεν τοῖς ἄνθεσι τῶν  ᾀσμάτων· ᾽Αληθείας γὰρ τὸ κράτος ὁπλισάμενος καταβέβληκε τοῦ σκότους τὰ  φρυάγματα Τούτῳ λέγοντες, χαίροις Μᾶρκε Πατὴρ ἡμῶν.
Ὁ Οἶκος.
Ἄγγελος άληθείας, ἐξ Ἑώας  ἐπέστης, τῇ Δύσει ἱερώτατε Μᾶρκε, καὶ τῇ θεοσόφῳ σου φωνῇ, Ὀρθοδοξίας ἐκφαίνεις  τὴν ἔλλαμψιν· διὸ τὸν μέγαν ἆθλον σου, θαυμάζοντες ἀναβοῶμεν.
χαῖρε ὁ πύργος τῆς εὐσεβείας,
χαῖρε ὁ γίγας τῆς ἀληθείας
χαῖρε τῶν Πατρῴων δογματων  ἀνάπτυξις
χαῖρε τῶν ὀθνείων ρημάτων  κατάργησις
χαῖρε στόμα ἐνθεώτατον τῶν τοῦ  Πνεύματος θεσμῶν
χαῖρε σάλπιγξ θεοκίνητος τῶν  Συνόδων τῶν σεπτῶν
χαῖρε ὅτι ἐλέγχεις Δυτικὰς  φληναφίας
χαῖρε ὅτι ἐκτρέπεις δυσσεβεῖς  σοφιστείας
χαῖρε σφοδρὸς Λατίνων κατήγορος
χαῖρε πιστῶν ὁ μέγας συνήγορος
χαῖρε Χριστοῦ ἐνθεώτατος φίλος
χαῖρε σεπτῶν παραδόσεων βίβλος
χαίροις Μᾶρκε Πατὴρ ἡμῶν.

Συναξάριον.
Τῇ ιθ΄ τοῦ αὐτοῦ μηνός μνήμη τοῦ  ἐν ῾Αγίοις Πατρὸς ἡμῶν Μάρκου Αρχιεπισκόπου Ἐφέσου τοῦ Εὐγενικοῦ,τοῦ τῆς  Ὀρθοδοξίας μονομάχου καὶ ὑπερμάχου φύλακος.

Στίχ.  Κρατεῖ μὲν ῎Ατλας μυθικῶς ὤμοις πόλον
Κρατεῖ δ' ἀληθῶς Μᾶρκος  Ὀρθοδοξίαν.
Δεκάτῃ ἠδ' ἐνάτῃ Μάρκου ἱεροῦ  τελέουσι μνήμην.

Ταῖς αὐτοῦ πρεσβείαις Χριστὲ ὁ  Θεὸς φύλαξον ἡμᾶς ἐκ πάσης αἱρέσεως, καὶ σῶσον τὰς ψυχὰς ἡμῶν. Ἀμήν.

ᾨδὴ ζ΄. Οὐκ  ἐλάτρευσαν.
Ῥώμην  ἔνθεον, ἀναλαβὼν κατῄσχυνας, Μᾶρκε τοῖς λόγοις,  Ῥώμης  τῆς πάλαι σοφέ, τὸν Πάπαν Εὐγένιον, κατεπαιρόμενον, νοῒ ἄφρονι, δογμάτων, τῶν  τῆς πίστεως, καὶ Συνόδων τῶν ἁγίων.

Καινὴν ἔδειξας, καὶ ξένην καὶ  ἀλλότριον, Μᾶρκε θεόσοφε, οἷα κακῶν ἀπαρχήν, προσθήκην τὴν ἄθεσμον ἐν τῷ Συμβόλῳ  τρανῶς ὡς εἰσάγουσαν, δύο ἀρχὰς μακάριε, τῇ Τριάδι τῇ ῾Αγίᾳ.

Ὁ θεόληπτος, Ἐφέσου μέγας  πρόεδρος, Μᾶρκος, ὁ πάνσοφος, δημηγορῶν ἐκβοᾷ· Λατίνων ἀπόγονοι, γνῶτε καὶ  σύνετε· ὅτι ἄζυμα, προσφέρειν ἔθος βλάσφημον, καὶ ἀπόβλητον τυγχάνει.
Θεοτοκίον,
Σωματούμενος, ἐκ τῆς γαστρός σου  Πάναγνε, ὑπὲρ κατάληψιν, ὁ Λόγος ὁ τοῦ Πατρός, διπλοῦς κόσμῳ πέφηνε, Θεὸς καὶ  ἄνθρωπος, καὶ ἀνέπλασεν, ᾽Αδὰμ τὸν πρῶτον ἄνθρωπον, ἐκ τῆς πάλαι καταδίκης.
Καταβασία.
Σὲ τὸν ἐν πυρὶ δροσίσαντα Παῖδας  θεολογήσαντας, καὶ Παρθένῳ ἐνοικήσαντα, Θεὸν Λόγον ὑμνοῦμεν, εὐσεβῶς  μελῳδοῦντες· Εὐλογητὸς ὁ Θεὸς, ὁ τῶν Πατέρων ἡμῶν.

ᾨδὴ η΄. Παῖδας  εὐαγεῖς.
Γνῶσιν ἀληθῆ τῆς Ἐκκλησίας, ἐν  χάριτι ἀναπτύσσων θείου ' Πνεύματος, οἷά περ ψευδώνυμον, γνῶσιν ἐθριάμβευσας,  Λατίνων τὰ σοφίσματα κατεπεμβαίνοντα, δεινῶς τῶν θεοσόφων δογμάτων, τῶν  πεφυλαγμένων, Χριστοῦ τῇ ᾽Εκκλησίᾳ.

Ἔστησας τῇ σῇ λαμπρᾷ ἐνστάσει, ὦ  Μᾶρκε θεολογίας θεῖον ὄργανον, τρόπαιον περίβλεπτον, κατὰ πάσης ἔνδοξε,  κενοτομίας χείρονος ἀπὸ τῆς Δύσεως, καὶ τὴν ἐν Φλωρεντίᾳ, καθεῖλες, ζήλῳ  εὐσεβείας ψευδῆ σύνοδον Πάτερ.

Ῥώμῃ  ἐν τῇ νέᾳ ἐπανήκων, ὡς μέγιστος ἀριστεὺς καὶ ἀκαθαίρετος, κλονουμένων στήριγμα,  διεστώτων ἕνωσις, ἐγένου Μᾶρκε ἔνδοξε· ὡς γὰρ Ἀπόστολον, ἐδέξαντό σε Πάτερ τὰ  πλήθη καὶ Ὀρθοδοξίας λαμπρότατον φωστῆρα.
Θεοτοκίον.
Ἄχραντε Παρθένε Θεοτόκε, ἡ μόνη  μετὰ σαρκὸς Θεὸν κυήσασα, καὶ ἡμῶν,τὸ φύραμα τῷ ἀσπόρῳ τόκῳ σου, θεώσασα καὶ  λύσασα, ἐχθροῦ τὸ φρύαγμα, τῆς τούτου με ἀπάλλαξον βλάβης, καὶ τὴν ῥυπωθεῖσαν,  ἐκκάθαρον ψυχήν μου.
Καταβασία.
Ἀστέκτῳ πυρὶ ἑνωθἑντες οἱ  θεοσεβείας προεστῶτες νεανίαι, τῇ φλογὶ δὲ μὴ λωβηθέντες θεῖον ὕμνον ἔμελπον·  Εὐλογεῖτε πάντα τὰ ἔργα τὸν Κύριον καὶ ὑπερυψοῦτε, εἰς πάντας τοὺς αἰῶνας.

ᾨδὴ θ΄. Ἅπας γηγενής.
Στῦλον ἀρραγῆ, καὶ μέγαν  ἐκφάντορα και προμαχῶνα στερρόν, ἔχουσα ἀγάλλεται, ἡ ᾽Εκκλησία σε ἡ Ὀρθόδοξος·  ταύτην γάρ κινδυνεύουσαν Μᾶρκε διέσωσας, τῇ Λατίνων, πλημμυρίδι ῞Αγιε· διὰ τοῦτο  γεραίρει τὴν μνήμην σου.

Ἴσχυσας σοφέ, δυνάμει καὶ χάριτι  τοῦ θείου Πνεύματος, ἀληθῶς μονώτατος, ὁμολογίαν ὀρθὴν τῆς πίστεως, διαφυλάξαι  ἄσυλον καὶ ἀπαράγραπτον, μὴ ἐκκλίνας ἀπειλαῖς καὶ θλίψεσι· διὰ τοῦτο Χριστός σε  ἐδόξασε.

Μνήμην ἱεράν, χορεύουσα ἄγει σοι  σήμερον Ἅγιε, ἐν ᾠδαῖς καὶ ᾄσμασιν, ἡ Εκκλησία Χριστοῦ ἡ ἄμωμος, τὸ μέγα σου σου  κατόρθωμα Μᾶρκε κηρύττουσα· ὅτι ταύτην, κινδυνεύσας ἔσωσας, Δυτικῆς ὀλεθρίου  δουλώσεως.

Ὁ περιφανὴς καὶ μέγας διδάσκαλος  Μᾶρκε πολύσοφε, στόμα τὸ πυρίπνοον, Ὀρθοδοξίας ὁ νοῦς ὁ ἔνθεος, κενοτομίας  χείρονος ἡμᾶς ἀπάλλαττε, καὶ ἐκ πάσης, χαλεπῆς αἱρέσεως, τοὺς σὲ θεῖον προστάτην  πλουτήσαντας.
Θεοτοκίον.
Ὕψωσας ἡμῶν Ἁγνὴ τὸ ὀλίσθημα τῷ  θείῳ τόκῳ σου, πρὸς τὴν πρώτην εὔκλειαν, πρὸς τὴν ἀρχαίαν μακαριότητα, καὶ  οὐρανοῦ γεγόναμεν πολῖται, Ἄχραντε· διὰ τοῦτο, χαῖρέ σοι κραυγάζομεν, ὡς ἡμῶν  σωτηρίας, ὑπόθεσις.
Καταβασία.
Θεοτόκε ἡ ἐλπίς πάντων τῶν  Χριστιανῶν, σκέπε, φρούρει φύλαττε, τοὺς ἐλπίζοντας εἰς σέ. ᾽Εν νόμῳ σκιᾷ καὶ  γράμματι, τύπον κατίδωμεν οἱ πιστοί· πᾶν ἄρσεν τὸ τὴν μήτραν διανοῖγον, ἅγιον  Θεῷ· διὸ πρωτότοκον Λόγον, Πατρὸς ἀνάρχου Υἱόν, πρωτοτοκούμενον Μητρί,  ἀπειράνδρῳ μεγαλύνωμεν.

᾽Εξαποστειλάριον.
Γυναῖκες ἀκουτίσθητε.
Τῆς Ὀρθοδόξου πίστεως τὸν  μέγιστον διδάσκαλον, καὶ κραταιὸν καταπέλτην, κενοτομίας ἁπάσης, τὸν θεηγόρον  ῥήτορα, τῶν θείων παραδόσεων, τὸν τῆς Ἐφέσου πρόεδρον, καὶ τῆς ῾Εώας τὸ κλέος,  Μᾶρκον αἰνέσωμεν πάντες.
Θεοτοκίον.
Τὸν Λόγον τὸν συνάναρχον, Πατρὶ  καὶ θείῳ Πνεύματι, οὐσιωθέντα ἀτρέπτως, ἐκ τῶν ἁγνῶν σου αἱμάτων, Παρθένε,  ἀπεκύησας, καὶ βρέφος ἐγαλούχησας, καὶ μετὰ τόκον ἔμεινας, ἄφθορος ὡς πρὸ τόκου·  ὢ παραδόξων πραγμάτων!

Εἰς τοὺς Αἴνους.
Ἱστῶμεν στίχους δ΄  καὶ ψάλλομεν τὰ ἑξῆς Προσόμοια τοῦ῾Αγίου.
῏Ηχος α΄. Τῶν  οὐρανίων ταγμάτων.
Τῇ θεοφθόγγῳ σου γλώσσῃ Μᾶρκε  θεόσοφε, λαμπρῶς ἀνακηρύττων, τὸ θεόσδοτον κῦρος, δογμάτων τῶν ἁγίων ὡς ζηλωτής,  τῶν σεπτῶν παραδόσεων, τὴν τῶν Λατίνων ἐλέγχεις παρατροπήν, ἐκ τῆς βάσεως τῆς  πίστεως.

Τῇ τῶν σῶν λόγων σοφίᾳ οὐδόλως  ἴσχυσαν, οἱ τῶν Λατίνων παῖδες, ἀντειπεῖν ῾Ιεράρχα· ἐν Πνεύματι γὰρ θείῳ  διατρανῶν, ἀληθείας τὴν ἔλλαμψιν, ἀφώνους ἔδειξας τούτους ἐν ταῖς ὀρθαῖς, τῶν  Πατέρων ἀναπτύξεσι,

Ὀρθοδοξίας τὸν στῦλον τὸν  ἀρραγέστατον τὸν τῆς ῾Εώας μέγαν, καὶ λαμπρὸν ἀριστέα, τὸν πᾶσαν καθελόντα  πλάνην δεινήν, τοῦ τῆς Ῥώμης ἐξάρχοντος, ὡς ἐκτραπέντος δογμάτων τῶν εὐσεβῶν,  Μᾶρκον πάντες ἀνυμνήσωμεν.

Τῶν ᾽Αποστόλων τὸν ζῆλον Πάτερ  κτησάμενος, πόνους ὑπέστης καὶ κινδύνους καὶ θλίψεις, ὡς ἂν τὴν ᾽Εκκλησίαν Μᾶρκε  σοφέ, διασώσῃς ἀλώβητον, τῆς ἐκ τῆς Δύσεως λύμης αἱρετικῆς· διὰ τοῦτο εὐφημοῦμέν  σε.
Δόξα.  ῏Ηχος πλ. α΄.
Ὅσιε Πάτερ τῆς ἀληθοῦς  διδασκαλίας ὄργανον γενόμενος, τὴν ἐν αὐτῇ χάριν σωτήριον, καὶ φῶς νοητόν, πᾶσι  ἐκκαλύπτεις· τῶν γὰρ θεοτυπώτων παραδόσεων, καὶ τῶν ἄνωθεν δεδογμένων, ὑφηγητὴς  ὤφθης ἱερός, καὶ πρόμαχος ἀήττητος· καὶ Λατινικὴν θριαμβεύσας ἀπάτην, ὡς  ψυχόλεθρον πλάνην στῦλος καὶ ἑδραίωμα, κατὰ Παῦλον, τῆς ᾽Εκκλησίας γέγονας.  ᾽Αλλ' ὦ Μᾶρκε πανεύφημε, ῾Ιεραρχῶν ἀγλάϊσμα, ἀπαύστως, ἱκέτευε, ὑπὲρ τῶν ψυχῶν  ἡμῶν.
Καὶ νῦν.  Θεοτοκίον.
Μακαρίζομέν σε Θεοτόκε Παρθένε,  καὶ δοξάζομέν σε οἱ πιστοὶ κατὰ χρέος, τὴν πόλιν τὴν ἄσειστον, τὸ τεῖχος τὸ  ἄρρηκτον, τὴν ἀρραγῆ προστασίαν, καὶ καταφυγὴν τῶν ψυχῶν ἡμῶν.

Δοξολογία μεγάλη καὶ  ἀπόλυσις.

ΕΙΣ ΤΗΝ ΛΕΙΤΟΥΡΓΙΑΝ

Τὰ τυπικά, οἱ  Μακαρισμοί, καὶ ἐκ τοῦ κανόνος τοῦ Ἁγίου ἡ γ΄ καὶ στ΄ ᾠδή.

᾽Απόστολον καὶ  Εὐαγγέλιον ζήτει τῇ 13η Νοεμβρίου.

Κοινωνικόν.  Εἰς μνημόσυνον αἰώνιον.

Μεγαλυνάριον.
Χαίροις τῆς Ἑώας μέγας φωστήρ,  καὶ τῆς Ἐκκλησίας, ὁ προστάτης καὶ ὁδηγός· χαίροις τῶν Λατίνων, κακοδοξίας  πέλυξ, ὦ Μᾶρκε ἱεράρχα, Ἐφέσου πρόεδρε.

Δίστιχον.
Μᾶρκε ἱερώτατε δέξαι τὸν ὕμνον.
῞Ον σοι Γεράσιμος ἐξύφανεν ἤδη.
</document>
