<?xml version="1.0" encoding="UTF-8"?>
<document book="min_ext" part="jan" name="09b_jan" title="Μνήμη τῆς Ἁγίας ἐνδόξου Παρθενομάρτυρος Παρθένας τῆς Ἐδεσσαίας.">
Τῌ Θ΄ ΤΟΥ ΜΗΝΟΣ ΙΑΝΟΥΑΡΙΟΥ
Τῌ Θ΄ ΤΟΥ  ΜΗΝΟΣ ΙΑΝΟΥΑΡΙΟΥ
ΜΝΗΜΗ ΤΗΣ  ΑΓΙΑΣ ΕΝΔΟΞΟΥ ΠΑΡΘΕΝΟΜΑΡΤΥΡΟΣ
ΠΑΡΘΕΝΑΣ ΤΗΣ  ΕΔΕΣΣΑΙΑΣ
ΠΟΙΗΘΕΙΣΑ ΥΠΟ  ΜΟΝΑΧΟΥ ΓΕΡΑΣΙΜΟΥ ΜΙΚΡΑΓΙΑΝΝΑΝΙΤΟΥ

ΕΝ Τῼ ΕΣΠΕΡΙΝῼ

Μετὰ  τὸν Προοιμιακόν, τὸ  Μακάριος ἀνήρ,  Εἰς δὲ τὸ Κύριε ἐκέκραξα ἱστῶμεν στίχους στ΄,  καὶ ψάλλομεν τὰ ἑξῆς Προσόμοια τῆς ῾Αγίας.
῏Ηχος δ'. ῾Ως  Γενναῖον ἐν Μάρτυσι.
Ὡς παρθένον θεόφρονα, καὶ  Μαρτύρων ὁμόζηλον, συνελθόντες σήμερον ευφημοῦμέν σε, τῶν ᾽Εδεσσαίων συστήματα,  Παρθένα φερώνυμε ὡς γὰρ θῦμα καθαρόν, προσηνέχθης ἀθλήσασα, τῷ Παντάνακτι, κᾳὶ  ἡγίασας ἄθλοις σου ἁγίοις, ῎Εδεσσαν τὴν σὴν πατρίδα, λαμπρῶς τελοῦσαν τὴν μνήμην  σου.

Τὴν ἀγάπην τὴν ἔνθεον, καὶ  ψυχῆς τὴν εὐγένειαν, τῇ σῇ ὑπεμφαίνουσα καρτερότητι, τοῖς τοῦ πατρός σου  βουλεύμασιν, ἀνδρείως ἀντέταξας, καὶ τὸν τύραννον ἐχθρόν, τῇ ἀτρέπτῳ ἐνστάσει  σου, ἐταπείνωσας· διὰ τοῦτο Μαρτύρων τῷ στεφάνῳ, ὡς ἀθλήσασα νομίμως, Μάρτυς,  Παρθένα κεκόσμησαι.

Παρθενίας τῇ χάριτι, καὶ  τῷ ζήλῳ τῆς πίστεως σθενουμένη πάνσεμνε θείῳ Πνεύματι, τὴν πατρικην ἀθεότητα,  καὶ γνώμην τὴν βάρβαρον, κατεπάτησας στερρῶς, καὶ βασάνων δριμύτητα, ὡς  ἀσώματος, ᾽Αθληφόρε Παρθένα καθυπέστης, καὶ τὸν θάνατον ἀνδρείως, ὑπὲρ Χριστοῦ  τοῦ νυμφίου σου.

Οὐ τυράννων ἡ δύναμις,  οὔτε ἄνθος νεότητος, οὐ πεῖρα κολάσεων καλλιπάρθενε, οὔτε τοῦ σώματος γύμνωσις,  οὐ βίαιος θάνατος, τῆς ἀγάπης τοῦ Χριστοῦ, ἀποστῆσαί σε ἴσχυσαν, ἀλλ᾽ ὡς  ἄσαρκος, εὐσεβείας ἠγώνισαι τὸ σκάμμα, καὶ ἀξίως ἐδοξάσθης, παρὰ Χριστοῦ  Παρθενώνυμε.

Ἐδεσσαίων  ἀγλάϊσμα,᾽Εκκλησίας ὡράϊσμα, τῶν παρθένων ἔνθεον ἐγκαλλώπισμα, Μαρτύρων ἄνθος  πανεύοσμον, ἁγνείας θησαύρισμα, καὶ ἑδραίωμα πιστῶν, ἐξαιρέτως ῾Ελλήνων δέ, μέγα  καύχημα, ὡς ἀθλήσασα χρόνοις τῆς δουλείας, ἀνεδείχθης ἐν Κυρίῳ, Παρθένα Μάρτυς  πολύαθλε.

Τοῖς τιμίοις ἀγῶσί σου,  καὶ αἱμάτων τοῖς ρεύμασιν, ἡ πατρίς σου Ἔδεσσα καλλωπίζεται, καὶ στηριγμόν σε  κατέχουσα, οὐδόλως σαλεύεται, ἐχθρικαῖς ἐπιβουλαῖς, καὶ δειναῖς περιστάσεσιν,  ἀλλὰ πάντοτε, τῇ θερμῇ σου πρεσβείᾳ καταφεύγει, καὶ λυτροῦται πάσης βλάβης τῇ  ἀντιλήψει σου πάνσεμνε.
Δόξα.  ῏Ηχος δ'.
Τῆς εὐσεβείας τὸν  θησαυρόν, ἀσφαλῶς φυλάττουσα, τὴν κατὰ σοῦ βουλὴν τοῦ ἀλάστορος, ἠκύρωσας  πάνσεμνε, τῇ ψυχικῇ ἀνδρείᾳ, καὶ οὐρανίῳ φρονήματι· τὴν γὰρ ἀσθένειαν τοῦ  θήλεος, παρ' οὐδὲν ἡγησαμένη, γνώμην ἔμφρονα ἐπεδείξω, καὶ στάσιν ἄτρεπτον, ἐν  τῇ ἐπαγωγῇ τῶν δεινῶν καὶ μαρτυρικὴν ζηλώσασα
ἀρετήν, πρὸς τὴν ἁμαρτίαν,  μέχρις αἵματος ἀντικατέστης, τὸν κάλλιστον ἀγῶνα, ἀθλητικῶς τελέσασα. ᾽Αλλ' ὦ  Παρθενομάρτυς Παρθένα, ἐν τῷ νυμφῶνι τῆς χαρᾶς χορεύουσα, πρέσβευε Χριστῷ τῷ  νυμφίῳ σου, ὑπὲρ τῶν τιμώντων σε.
Καὶ νῦν.  ῾Ο αὐτὸς. Τῆς ῾Εορτῆς.
Δεῦτε μιμησώμεθα τὰς  φρονίμους, Παρθένους, δεῦτε ὑπαντήσωμεν τῷ φανέντι Δεσπότῃ, ὅτι προῆλθεν ὡς  νυμφίος πρὸς τὸν Ἰωάννην. Ὁ ᾽Ιορδάνης ἰδών σε, ἔπτηξε καὶ ἔμεινεν. ῾0 ᾽Ιωάννης  ἐβόα· Οὐ τολμῶ κρατῆσαι κορυφῆς ἀθανάτου. Τὸ Πνεῦμα κατήρχετο ὲν εἴδει  περιστερᾶς, ἁγιάσαι τὰ ὕδατα· καὶ φωνὴ οὐρανόθεν· Οὗτος ἐστὶν ὁ Υἱός μου, ὁ  ἐλθὼν εἰς τὸν κόσμον, σῶσαι γένος ἀνθρώπων. Κύριε δόξα σοι.

Εἴσοδος, Φῶς ἱλαρόν,τὸ  Προκείμενον τῆς ἡμέρας, καὶ τὰ ᾽Αναγνώσματα.
Προφητείας  Ἡσαϊου τὸ ἀνάγνωσμα
(Κεφ. ΜΓ΄  9-14)
Τάδε  λέγει Κύριος· πάντα τὰ ἔθνη συνήχθησαν ἅμα, καὶ συναχθήσονται ἄρχοντες ἐξ αὐτῶν.  τίς ἀναγγελεῖ ταῦτας ἢ τὰ ἐξ ἀρχῆς τίς ἀναγγελεῖ ὑμῖνς ἀγαγέτωσαν τοὺς μάρτυρας  αὐτῶν καὶ δικαιωθήτωσαν καὶ εἰπάτωσαν ἀληθῆ. Γίνεσθέ μοι μάρτυρες, καὶ ἐγὼ  μάρτυς, λέγει Κύριος ὁ Θεός, καὶ ὁ παῖς μου, ὃν ἐξελεξάμην, ἵνα γνῶτε καὶ  πιστεύσητε καὶ συνῆτε ὅτι ἐγώ εἰμι. ἔμπροσθέν μου οὐκ ἐγένετο ἄλλος Θεὸς καὶ  μετ᾿ ἐμὲ οὐκ ἔσται. Ἐγὼ ὁ Θεός, καὶ οὐκ ἔστι πάρεξ ἐμοῦ ὁ σῴζων. Ἐγὼ ἀνήγγειλα  καὶ ἔσωσα, ὠνείδισα καὶ οὐκ ἦν ἐν ὑμῖν ἀλλότριος. ὑμεῖς ἐμοὶ μάρτυρες καὶ ἐγὼ  Κύριος ὁ Θεός. Ἔτι ἀπ᾿ ἀρχῆς καὶ οὐκ ἔστιν ὁ ἐκ τῶν χειρῶν μου ἐξαιρούμενος·  ποιήσω, καὶ τίς ἀποστρέψει αὐτός Οὕτως λέγει Κύριος ὁ Θεὸς ὁ λυτρούμενος ὑμᾶς, ὁ  ἅγιος τοῦ ᾿Ισραήλ.
Σοφίας  Σολομῶντος τὸ Ἀνάγνωσμα.
(Κεφ. γ',  1-9).
Δικαίων ψυχαὶ ἐν χειρὶ Θεοῦ, καὶ οὐ μὴ ἅψηται αὐτῶν βάσανος. Ἔδοξαν ἐν ὀφθαλμοῖς  ἀφρόνων τεθνάναι, καὶ ἐλογίσθη κάκωσις ἡ ἔξοδος αὐτῶν καὶ ἡ ἀφ' ἡμῶν πορεία  σύντριμμα, οἱ δέ εἰσιν ἐν εἰρήνῃ. Καὶ γὰρ ἐν ὄψει ἀνθρώπων ἐὰν κολασθῶσιν, ἡ  ἐλπὶς αὐτῶν ἀθανασίας πλήρης. Καὶ ὀλίγα παιδευθέντες, μεγάλα εὐεργετηθήσονται,  ὅτι ὁ Θεὸς ἐπείρασεν αὐτοὺς καὶ εὗρεν αὐτοὺς ἀξίους ἑαυτοῦ. Ὡς χρυσὸν ἐν  χωνευτηρίῳ ἐδοκίμασεν αὐτοὺς καὶ ὡς ὁλοκάρπωμα θυσίας προσεδέξατο αὐτούς. Καὶ ἐν  καιρῷ ἐπισκοπῆς αὐτῶν ἀναλάμψουσι καὶ ὡς σπινθῆρες ἐν καλάμῃ διαδραμοῦνται.  Κρινοῦσιν ἔθνη καὶ κρατήσουσι λαῶν, καὶ βασιλεύσει αὐτῶν Κύριος εἰς τοὺς αἰῶνας.  Οἱ πεποιθότες ἐπ' αὐτῷ συνήσουσιν ἀλήθειαν, καὶ οἱ πιστοὶ ἐν ἀγάπῃ προσμενοῦσιν  αὐτῷ, ὅτι χάρις καὶ ἔλεος ἐν τοῖς ὁσίοις αὐτοῦ, καὶ ἐπισκοπὴ ἐν τοῖς ἐκλεκτοῖς  αὐτοῦ.
Σοφίας  Σολομῶντος τὸ Ἀνάγνωσμα.
(Κεφ. γ.' 15.)
Δίκαιοι εἰς τὸν αἰῶνα ζῶσι, καὶ ἐν Κυρίῳ ὁ μισθὸς αὐτῶν, καὶ ἡ φροντὶς αὐτῶν  παρὰ Ὑψίστῳ. Διὰ τοῦτο λήψονται τὸ βασίλειον τῆς εὐπρεπείας, καὶ τὸ διάδημα τοῦ  κάλλους ἐκ χειρὸς Κυρίου· ὅτι τῇ δεξιᾷ αὐτοῦ σκεπάσει αὐτούς, καὶ τῷ βραχίονι  ὑπερασπιεῖ αὐτῶν. Λήψεται πανοπλίαν τὸν ζῆλον αὐτοῦ, καὶ ὁπλοποιήσει τὴν κτίσιν  εἰς ἄμυναν ἐχθρῶν. Ἐνδύσεται θώρακα, δικαιοσύνην, καὶ περιθήσεται κόρυθα, κρίσιν  ἀνυπόκριτον. Λήψεται ἀσπίδα ἀκαταμάχητον, ὁσιότητα· ὀξυνεῖ δὲ ἀπότομον ὀργὴν εἰς  ῥομφαίαν. Συνεκπολεμήσει αὐτῷ ὁ κόσμος ἐπὶ τοὺς παράφρονας. Πορεύσονται εὔστοχοι  βολίδες ἀστραπῶν, καὶ ὡς ἀπὸ εὐκύκλου τόξου τῶν νεφῶν, ἐπὶ σκοπὸν ἁλοῦνται, καὶ  ἐκ πετροβόλου θυμοῦ πλήρεις ῥιφήσονται χάλαζαι. Ἀγανακτήσει κατ' αὐτῶν ὕδωρ  θαλάσσης· ποταμοὶ δὲ συγκλύσουσιν ἀποτόμως. Ἀντιστήσεται αὐτοῖς πνεῦμα δυνάμεως,  καὶ ὡς λαῖλαψ ἐκλικμήσει αὐτούς, καὶ ἐρημώσει πᾶσαν τὴν γῆν ἀνομία, καὶ ἡ  κακοπραγία περιτρέψει θρόνους δυναστῶν. Ἀκούσατε οὖν βασιλεῖς, καὶ σύνετε·  μάθετε δικασταὶ περάτων γῆς· ἐνωτίσασθε οἱ κρατοῦντες πλήθους, καὶ γεγαυρωμένοι  ἐπὶ ὄχλοις ἐθνῶν ὅτι ἐδόθη παρὰ Κυρίου ἡ κράτησις ὑμῖν, καὶ ἡ δυναστεία παρὰ  Ὑψίστου.

Εἰς τὴν Λιτήν.  ᾽Ιδιόμελα. ῏Ηχος α'.
Εὐφραίνου ἐν Κυρίῳ, ἡ  πόλις ῎Εδεσσα, ὡς μήτηρ καλλίτεκνος, χορεύουσα τῷ πνεύματι· ἐκ σοῦ γὰρ  ἀνεβλάστησεν, ἡ φερώνυμος Παρθένος, τῆς παρθενίας τὸ ἄνθος, καὶ τῆς εὐσεβείας  τὴν εὐωδίαν, τῇ ᾽Εκκλησίᾳ διέπνευσεν· ἀθλητικῶς γὰρ ἠγωνίσατο, ὡς παρθένος  ἐκλεκτή, καὶ τρόπαιον νίκης ἤγειρε, κατὰ τῶν ἀντιπάλων ἐχθρῶν· ὅθεν τοῦ σοῦ  τέκνου συνορῶσα τὴν δόξαν, τῷ ᾽Αθλοθέτῃ Σωτῆρι βόησον· Κύριε δόξα σοι.
῏Ηχος β'.
Παρθενικῇ καλλονῇ  ὡραϊσμένη, τῷ ἀθανάτῳ κατηγγυήθης νυμφίῳ, ὡς καλὴ καὶ ἄμωμος, Παρθένα θεόνυμφε·  καὶ τῇ φωνῇ αὐτοῦ ἀκολουθοῦσα, οὐδόλως ἐπτοήθης, τὴν κατὰ σοῦ μανίαν τοῦ ἐχθροῦ,  ἀλλ' ἐν δυνάμει πίστεως, τοῦτον ἀνέτρεψας, καὶ ὡς προῖκα πολύτιμον, τῷ σῷ νυμφίῳ  Χριστῷ προσήγαγες, τὴν μακαρίαν σου ἄθλησιν· ᾯ πρέσβευε δεόμεθα καλλιμάρτυς,  ὑπὲρ τῶν ψυχῶν ἡμῶν.
῏Ηχος γ'.
Ἐν τῇ πέτρᾳ τῆς πίστεως,  τὴν ψυχὴν ἐρείσασα, ἀκλόνητος διέμεινας, τῶν ἐναντίων ταῖς προσβολαῖς· ὅθεν  εὐθαρσῶς ἐβόας, τῷ διώκτῃ πατρί· Οὐ πτοοῦμαί σου τὰς ἀπειλάς, οὐ τιμωρίας τὰς  σκληράς, οὐδὲ θανάτου τὴν ψῆφον, ἀλλὰ προθύμως ὑπὲρ Χριστοῦ σφαγιάζομαι, τοῦ  ἐπαγγειλαμένου διδόναι, τοῖς πειθαρχοῦσιν αὐτῷ, ζωὴν τὴν αἰώνιον. Αὐτῆς καὶ ἡμᾶς  ἀξίωσον, ταῖς πρὸς Θεὸν πρεσβείαις σου, Παρθενομάρτυς Παρθένα ἔνδοξε.
Ἦχος δ'.
Τοῖς ἀθλητικοῖς σου  πόνοις, πολλῷ πλεῖον ἐλάμπρυνας, τῆς παρθενίας τὸ κάλλος, Παρθένα θεόνυμφε·  πατρῴαις γὰρ χερσί, πολλῶν βασάνων πεῖραν λαβοῦσα, ὡς χρυσὸς ἐν χωνευτηρίῳ  ἐδοκιμάσθης, καὶ ὑπὲρ ἥλιον ἔλαμψεν ἡ καρτερία σου, ἐν καιρῷ τῶν ἀγώνων· καὶ τῶν  μὲν ἀπίστων τὰς ὄψεις ἠμαύρωσε, τῶν δὲ πιστῶν τὰς καρδίας ἐθέρμανε, πρὸς θείαν  ἀγάπην, καὶ ὑπομονὴν σταθηράν, ἐν τῇ ἐλπίδι τῶν ἀποκειμένων βραβείων· ἃ παρέξει  Χριστὸς ὁ Θεός, τοῖς βοῶσιν αὐτῷ· Κύριε δόξα σοι.
Δόξα.  ῏Ηχος β'.
Τὴν τοῦ πατρὸς  βδελυξαμένην ἀσέβειαν, τὸ ὑπὲρ, Χριστοῦ μαρτύριον, προθύμως ἀνεδέξω, Παρθένα  πανεύφημε· ἐν ἁπαλῷ γὰρ σώματι, ἀθλητικοὺς ἀνύσασα ἀγῶνας, ἀθλητικῶν ὲπάθλων  ἠξίωσαι, ὡς φρονίμη παρθένος, καὶ μάρτυς ἀνδρεία, παρὰ τοῦ πάντων Θεοῦ. Ὅθεν  ᾽Εδεσσαίων παῖδες, τοῖς σοῖς σκάμμασι σεμνύνονται, καὶ σὲ προστάτιν ἔτοιμον, ἀεὶ  ἐπιγράφονται, οὓς φύλαττε δεόμεθα, ταῖς πρὸς Θεὸν πρεσβείαις σου.
Καὶ νῦν.  ῾Ο αὐτός. Τῆς ῾Εορτῆς.
Ὑπέκλινας κάραν τῷ  Προδρόμῳ, συνέθλασας κάρας τῶν δρακόντων· ἐπέστης ἐν τοῖς ρείθροις, ἐφώτισας τὰ  σύμπαντα, τοῦ δοξάζειν σε Σωτήρ, τὸν φωτισμὸν τῶν ψυχῶν ἡμῶν.

Εἰς τὸν  Στίχον Στιχηρὰ Προσόμοια.
῏Ηχος β'. ῞Οτε  ἐκ τοῦ ξύλου.
Ὅτε ἐδουλώθη χαλεπῶς,  ῎Εδεσσα σεμνὴ ἡ πατρίς σου, ᾽Αγαρηνῶν ταῖς χερσί, τότε ὡς πολύφωτος λαμπὰς  ἀνέλαμψας, μαρτυρίου παλαίσμασι, Παρθένα θεόφρον, καὶ λαμπρῶς ἐφαίδρυνας, τὰς  των ῾Ελλήνων ψυχάς, φέρειν τῆς δουλείας τὴν νύκτα, καὶ Χριστῷ ἀεὶ ἀτενίζειν, τῷ  πιστοῖς παρέχοντι τὴν δύναμιν.
Στίχ.  Ὑπομένων ὑπέμεινα τὸν Κύριον καὶ προσέσχε μοι.
Ὅτε ὁ γεννήτωρ σου σεμνή,  γνώμῃ θηριώδει σὲ εἷλκε, πρὸς ἀπωλείας βυθόν, τότε τούτου ἤλεγξας τὴν ἀθεότητα,  καὶ γενναίως, ὑπέμεινας, σκληρὰς τιμωρίας, καὶ θάνατον ἄδικον, ὑπὲρ τῆς δόξης  Χριστοῦ· ὅθεν οὐρανίων θαλάμων, καὶ τῆς τῶν Μαρτύρων εὐκλείας, ἔνδοξε Παρθένα  κατηξίωσαι.
Στίχ.  Καὶ ἔστησεν ἐπὶ πέτραν τοὺς πόδας μου...
Χαίροις Ἐδεσσαίων καλλονή,  καὶ καταφυγὴ ἐν ἀνάγκαις, καὶ βοηθὸς ἀληθής· χαῖρε νύμφη ἄφθορε, τοῦ Ζωοδότου  Χριστοῦ, ᾽Αθληφόρων καλλώπισμα, παρθένων ἡ δόξα, ᾽Ορθοδόξου πίστεως, ἔρεισμα  ἄσειστον· χαίροις καλλιμάρτυς Παρθένα, ἡ τὸν πολυμήχανον ὄφιν, ἄθλοις κρατεροῖς  σου θριαμβεύσασα.
Δόξα.  ῏Ηχος πλ. δ'.
Μαρτυρικῶς ἀριστεύσασα,  τῶν πάλαι Μαρτύρων τοὺς ἄθλους, ἐν σεαυτῇ ἀνεζωγράφησας πάνσεμνε· οὐ γὰρ ἔφριξας  τυραννικὴν θρασύτητα, οὐκ ἐφείσω τοῦ ἁπαλοῦ σου σώματος, δαπανωμένου τοῖς  αἰκισμοῖς, ἀλλ' ἐν τῷ ἐνδυναμοῦντί σε Χριστῷ, πάντων περιεγένου, καὶ δι' αἵματος  ἐτέλεσας, τῆς ἀθλήσεως τὸ στάδιον. Καὶ νῦν Μαρτύρων δήμοις συνοῦσα,  Παρθενομάρτυς πολύαθλε, πρέσβευε ὑπὲρ τῶν ψυχῶν ἡμῶν.
Καὶ νῦν.  ῾Ο αὐτός. Τῆς ῾Εορτῆς.
Σήμερον ἡ κτίσις  φωτίζεται, σήμερον τὰ πάντα εὐφραίνονται, τὰ οὐράνια ἅμα καὶ τὰ ἐπίγεια,  ῎Αγγελοι καὶ ἄνθρωποι συμμίγνυνται· ὅπου γὰρ Βασιλέως παρουσία, καὶ ἡ τάξις  παραγίνεται. Δράμωμεν τοίνυν ἐπὶ τὸν ᾽Ιορδάνην, ἴδωμεν πάντες τὸν Ἰωάννην, πῶς  βαπτίζει Κορυφήν, ἀχειροποίητον καὶ ἀναμάρτητον. Διὸ ᾽Αποστολικὴν φωνὴν  προσᾴδοντες συμφώνως βοήσωμεν· Ἐπεφάνη ἡ χάρις τοῦ Θεοῦ, ἡ σωτήριος πᾶσιν  ἀνθρώποις, καταυγάζουσα καὶ παρέχουσα πιστοῖς τὸ μέγα ἔλεος.

᾽Απολυτίκιον.
῏Ηχος γ'.  Θείας πίστεως.
Θεῖον βλάστημα, ᾽Εδέσσης  ὤφθης, καὶ ἰσότιμος, κλεινῶν Μαρτύρων, ᾽Αθληφόρε Παρθένα φερώνυμε· τοῦ γὰρ  πατρὸς τὴν κακίαν ἐλέγξασα, ὑπὲρ Χριστοῦ θεοφρόνως ἐνήθλησας· ὅθεν πρέσβευε,  δοθῆναι τοῖς σὲ γεραίρουσι, πταισμάτων ἱλασμὸν καὶ μέγα ἔλεος.
Καὶ τὸ τῆς  ῾Εορτῆς.
Ἐν ᾽Ιορδάνῃ βαπτιζομένου  σου Κύριε..

ΕΝ Τῼ ΟΡΘΡῼ

Μετὰ  τὴν α' στιχολογίαν, Κάθισμα.
῏Ηχος α'. Τὸν  τάφον σου Σωτήρ.
Τὴν μνήμην σου σεμνή, ὁ  λαὸς τῆς ᾽Εδέσσης, γεραίρει εὐλαβῶς, καὶ τιμᾷ τοὺς σοὺς ἄθλους· προστάτιν γάρ σε  κέκτηται, ὡς νομίμως ἀθλήσασαν. ῞Οθεν πρέσβευε, Παρθενομάρτυς Παρθένα, πάσης  ῥύεσθαι, ἡμᾶς ἀνάγκης καὶ βλάβης, ἐχθροῦ πολεμήτορος.
Τῆς ῾Εορτῆς,  ὅμοιον.
Ἐν ῥείθροις ποταμοῦ,  ᾽Ιορδάνου Οἰκτίρμον, θελήσει βαπτισθείς, ὁ ἀμόλυντος φύσει, τὸν ῥύπον  ἀπεκάθηρας, τοῦ ᾽Αδὰμ ὡς φιλάνθρωπος. ῞Οθεν αἴνεσιν, μεγαλωσύνην καὶ δόξαν,  ἀναπέμπομεν, τῇ σῇ χρηστότητι Σῶτερ, δι' ἧς κόσμον ἔσωσας,

Μετὰ  τὴν β' στιχολογίαν, Κάθισμα.
῏Ηχος δ'. Ταχὺ  προκατάλαβε.
Ἀδούλωτος ἔμεινας, κατὰ  ψυχὴν ὦ σεμνή, ἡνίκα δεδούλωται, ἡ σὴ πατρὶς τῷ ἐχθρῷ, καὶ χαίρουσα ἤθλησας·  ὅθεν τῶν κλονουμένων, στηριγμὸς ἀνεδείχθης, πᾶσιν ἐλευθερίας, ἐντιθεῖσα ἐλπίδα,  Παρθένα δεδοξασμένη, τοῖς σὲ μακαρίζουσι.
Τῆς ῾Εορτῆς,  ὅμοιον.
Ἐν ῥείθροις ἐπέφανας, τοῦ  ᾽Ιορδάνου Χριστέ, χειρὶ δὲ βεβάπτισαι, τοῦ ᾽Ιωάννου ἑκών, ἐλέους ἡ ἄβυσσος· ὅθεν  τῇ σῇ βαπτίσει, λαμπρυνθέντες Οἰκτίρμον, τῆς πάλαι υἱοθεσίας, ἠξιώθημεν Σῶτερ·  διό σου τὴν ἐπιφάνειαν, πίστει δοξάζομεν.

Μετὰ  τὸν Πολυέλεον, Κάθισμα.
῏Ηχος πλ. α'.  Τὸν συνάναρχον Λόγον.
Τὴν ἀμώμητον πίστιν  στερρῶς φυλάττουσα, τοῦ πατρός σου τὸ ἄθεον ἐστηλίτευσας, καὶ καθεῖλες τῶν  ἐχθρῶν σεμνὴ τὸ φρύαγμα· ῥαβδισμοὺς γὰρ χαλεπούς, καὶ στρεβλώσεις τὰς δεινάς,  ἐνέγκασα ἀνενδότως, μαρτυρικῶς ἐδοξάσθης, Παρθένα μάρτυς ἀξιάγαστε.
Τῆς ῾Εορτῆς,  ὅμοιον.
Ἰορδάνου τοῖς ρείθροις  ἐπέστης Κύριε, καὶ σαρκὶ ἐβαπτίσθης ὁ ἀναμάρτητος, καὶ ἀπέπλυνας ἡμᾶς τοῦ πάλαι  πτώματος. ῞Οθεν μεθέορτον πιστῶς, ὕμνον ᾄδομεν Χριστέ, τῇ θείᾳ σου εὐσπλαγχνίᾳ·  Εὐλογητὸς εἶ βοῶντες, ὁ ἀναπλάσας ἡμᾶς Κύριε.

Τὸ α'  ἀντίφωνον τοῦ δ' ἤχου

Προκείμενον.
῾Υπομένων ὑπέμεινα τὸν  Κύριον καὶ προσέσχε μοι.
Στίχ.  Καὶ ἔστησεν ἐπὶ πέτραν τοὺς πόδας μου.

Εὐαγγέλιον τοῦ  ῎Ορθρου τοῦ ῾Αγίου Γεωργίου.
῾Ο Ν'. Δόξα.  Ταῖς τῆς ᾽Αθληφόρου.
Καὶ νῦν. Ταῖς  τῆς Θεοτόκου.

Στίχ.  ᾽Ελέησόν με ὁ Θεός, κατὰ τὸ μέγα ἔλεός σου...
᾽Ιδιόμελον.  ῏Ηχος πλ. β'.
Τὸ πῦρ τὸ νοερόν, τῆς τοῦ  Κυρίου ἀγάπης, τὴν ψυχήν σου ἀναφλέξαν, λαμπάδα φαεινήν, τοῖς ᾽Εδεσσηνοῖς σε  ἀνέδειξε, Παρθένα θεόφρον· τοῦ γὰρ ἐχθροῦ τὴν ὀφρὺν κατηγωνίσω, καὶ τὴν ζωὴν  προθύμως ἔθυσας, ὑπὲρ τῆς πατρῴας πίστεως· ὅθεν ἀεὶ προΐστασο, τῶν τελούντων τὴν  μνήμην σου, καὶ τὴν σὴν μακαριζόντων ἄθλησιν.

Εἷτα οἱ  Κανόνες, τῆς ῾Εορτῆς καὶ τῆς ῾Αγίας.
῾Ο Κανὼν τῆς  ῾Αγίας, οὗ ἡ ἀκροστιχίς.
«᾽Εδέσσης δόξα Παρθένα  πέλεις. Γερασίμου».
ᾨδὴ α'. ῏Ηχος  β'. Δεῦτε λαοί.
Ἔχεις πολλήν, ὡς ἀθληφόρος  ἀήττητος, τὴν παρρησίαν πάνσεμνε, πρὸς τὸν νυμφίον σου· διὰ τοῦτο δυσώπει,  δοθῆναί μοι Παρθένα, λόγον ὑμνοῦντί σε.

Δῶρον Χριστῷ, τὴν  παρθενίαν σου πάνσεμνε, καὶ σεπτήν σου ἄθλησιν, πίστει προσήγαγες, ἀθλήσασα  νομίμως, καὶ τὸν ἐχθρὸν Παρθένα, καταπαλαίσασα.

Ἔργοις φωτός, καὶ τρόποις  θείοις καὶ ἤθεσιν, ἁγνείας διαπρέπουσα, ὡς καλλιπάρθενος, τὴν ἁγίαν ζωήν σου,  ἀθλητικοῖς ἀγῶσι, Μάρτυς ἐσφράγισας.
Θεοτοκίον.
Σάρκα ἐκ σοῦ, ἔννουν καὶ  ἔμψυχον ῎Αχραντε, δίχα τροπῆς καὶ φύσεως, ὁ Λόγος ἔλαβε, καὶ τῷ κόσμῳ ὡράθη,  παρέχων σωτηρίαν, τοῖς σὲ δοξάζουσι.
Καταβασία. Βυθοῦ ἀνεκάλυψε  πυθμένα.

ᾨδὴ γ΄. Ἐν  πέτρᾳ με τῆς πίστεως.
Συνέσει κοσμουμένη καὶ  εὐσεβείᾳ, κατῄσχυνας πατρός σου τὴν ἀλογίαν, καὶ τούτου τὴν ἀσέβειαν ἐβδελύξω.  Οὐκ ἔστιν ἅγιος, Χριστῷ κραυγάζουσα, καὶ οὐκ ἔστι δίκαιος, πλήν σου Κύριε.

Ἡ ῎Εδεσσα καυχᾶται τοῖς  σοῖς σπαργάνοις, καὶ χαίρει τοῖς σοῖς ἄθλοις χαρὰν μεγάλην, ὁρῶσά σου τὴν νίκην  ὦ Νεομάρτυς, ἥν ἦρας πάνσεμνε, κατὰ τοῦ δράκοντος, ἁπαλῷ ἐν σώματι, ἀριστεύσασα.

Στερρότητι καρδίας  καθυπομένεις, μαστίγων τὰς ὀδύνας καὶ τὰς κακώσεις, γυμνὴ δὲ συρομένη χειμῶνος  ὥρᾳ, τὸ πῦρ τῆς πίστεως, ὅ ἔνδον ἔφερες, ἅπασιν ὑπέφηνας, παρθενώνυμε.
Θεοτοκίον.
Δοχεῖον τῆς ἀστέκτου θείας  οὐσίας, ὡς πάναγνος καὶ μόνη κεκαθαρμένη, ἐγένου, Θεοτόκε, δεδοξασμένη, καὶ  κόσμῳ τέτοκας, Χριστὸν τὸν Κύριον, πρὸς τὴν πρώτην εὔκλειαν, ἡμᾶς ἀνάγοντα.
Καταβασία. ᾽Ισχὺν ὁ διδούς.

Κάθισμα. ῏Ηχος  γ'. Τὴν ὡραιότητα.
Τῆς σῆς ἀθλήσεως, τὰ  κατορθώματα, ἡ πόλις ῎Εδεσσα, πάλαι ἐθαύμασε, Παρθενομάρτυς τοῦ Χριστοῦ, Παρθένα  ἠγλαϊσμένη· ὤρᾳ γὰρ νεότητος, ἠγωνίσω ὡς ἄσαρκος, καὶ πατρὸς τὸ ἄθεον, καὶ  τυράννων ὠμότητα, οὐδόλως ἐπτοήθης θεόφρον· διὸ γεραίρομεν τὴν μνήμην σου.
Τῆς ῾Εορτῆς,  ὅμοιον.
Σάρκα ἐνδέδυσαι, ὁ  ῾Υπερούσιος, δι' ἀγαθότητα, μόνε Φιλάνθρωπε, καὶ ᾽Ιωάννου τῇ χειρί, τὸ βάπτισμα  κατεδέξω, δι᾽ οὗ ἀπεκάθηρας, τοῦ ᾽Αδὰμ τὸ παράπτωμα, καὶ τῆς ζωῆς ἠξίωσας,  ἀνωλέθρου καὶ κρείττονος, τοὺς πίστει ἀνυμνοῦντας Οἰκτίρμον, τὴν σὴν ἁγίαν  ἐπιφάνειαν.

ᾨδὴ δ'.  Εἰσακήκοα Κύριε, τὴν ἀκοήν.
Οἱ κρουνοὶ τῶν αἱμάτων  σου, τῶν ἐκ τῆς ῎Αγαρ κατέκλυσαν τὸ θράσος, καὶ πιστῶν Παρθένα, ψυχὰς ἐδρόσισαν.

Ξενωθεῖσα ἐν χάριτι, τῆς  δυσσεβοῦς πατρός σου κοινωνίας, Χριστῷ ᾠκειώθης, πίστει ἀθλήσασα.

Ἀνημέρως συγκόπτων σε, ἐν  τοῖς δαρμοῖς ὁ δυσσεβὴς πατήρ σου, Χριστοῦ σε χωρίσαι οὐδόλως ἴσχυσε.

Πατρικὴν ἀθεότητα, καὶ τὴν  ὀφρὺν ᾽Αγαρηνῶν Παρθένα, πίστεως ῥώμῃ, καταπεπάτηκας.
Θεοτοκίον.
Ἀπορρήτως κυήσασα, τὸν  Ποιητὴν τῆς κτίσεως Παρθένε, πάντων ἀνωτέρα, κτισμάτων πέφηνας.
Καταβασία. ᾽Ακήκοα Κύριε φωνῆς  σου.

ᾨδὴ ε'. Τῆς  νυκτὸς διελθούσης.
Ῥωμαλέᾳ καρδίᾳ, ἤνεγκας ὡς  ἀδάμας, τὰς πικρὰς στρεβλώσεις τοῦ σώματος, καὶ τὰς στρέβλας Παρθένα, ἤμβλυνας  τῶν ἀνόμων, τῇ ἀντιτυπίᾳ τῶν πόνων σου.

Θαλπομένη ἀΰλως, θέρμῃ τοῦ  Παρακλήτου, ψῦχος τὸ δριμὺ ἐκαρτέρησας, συρομένη Παρθένα, γυμνὴ ὑπ' ἀνόμων, ὥρᾳ  χειμερίῳ πανθαύμαστε.

Εν τρισὶ ταῖς ἡμέραις,  πεῖραν πικρῶν βασάνων, ἔλαβες Παρθένα τῷ σώματι, ὡς πιστῶς σεβομένη Τριάδα τὴν  ἁγίαν, τὴν περιφανῶς σε δοξάσασαν.
Θεοτοκίον.
Νέον ἔτεκες βρέφος, τὸν  πρὸ πάντων αἰώνων, ἐπ' ἀνακαινίσει τῆς φύσεως· διό με παλαιωθέντα, πάθεσι  κακίας, καινοποίησόν με Πανάχραντε.
Καταβασία. ᾽Ιησοῦς ὁ ζωῆς  ἀρχηγός.

ᾨδὴ στ'. ᾽Εν  ἀβύσσῳ πταισμάτων.
Ἀσεβήσας πατήρ σου ὁ  δείλαιος, σὲ πρὸς πλάνην ἄθεσμον βιαίως ὤτρυνεν, ἀλλὰ τῇ σῇ νενίκηται, ἀηττήτῳ  Παρθένα στερρότητι.

Παρθενίας τὸ κάλλος τὸ  πάντιμον, τοῖς μαρτυρικοῖς σου φαιδρύνασα στίγμασι, νύμφη Χριστοῦ περίδοξος,  ἀνεδείχθης Παρθένα πανθαύμαστε.

Ἐδεσσαίων ἀγλάϊσμα  πέφηνας, καὶ τῶν ᾽Αθλοφόρων τῶν πάλαι ἐκτύπωμα, περιφανῶς ἀθλήσασα, ἐν ὑστέροις  καιροῖς καλλιπάρθενε.
Θεοτοκίον.
Λυτρωθέντες ἀρᾶς τοῦ  Προπάτορος, ἐν τῇ ὑπὲρ φύσιν σου κυήσει ῎Αχραντε, τὸ χαῖρέ σοι κραυγάζομεν, τῇ  πρεσβείᾳ σου Κόρη σῳζόμενοι.
Καταβασία. ῾Η φωνὴ τοῦ Λόγου.

Κοντάκιον.  ῏Ηχος γ'. ῾Η παρθένος σήμερον.
Ἑορτάζει σήμερον, τῶν  ᾽Εδεσσαίων ἡ πόλις, τὴν ἁγίαν μνήμην σου, Παρθενομάρτυς Παρθένα· χαίρει γάρ,  πιστῶς σε θρέψασα ἐν Κυρίῳ, μέλπουσα, τοῦ μαρτυρίου σου τοὺς ἀγῶνας, οὓς  διήνυσας ἀνδρείως, ὑπὲρ τῆς δόξης Χριστοῦ πανεύφημε.
Ὁ Οἶκος.
Ὅλον τὸν πόθον σου σεμνή  ἀνέτεινας Κυρίῳ, καὶ τούτῳ βίον καθαρόν, καρποφορεῖς παρθενικῶς, Παρθένα  μακαρία· ὅθεν ἐν τῇ ἐπαγωγῇ τῶ δεινῶν, καὶ τῇ καταιγίδι τῶν πειρασμῶν,  ἀκατάπληκτον ἐπεδείξω φρόνημα, καὶ ἀκλόνητος κατὰ ψυχὴν ἔμεινας· τοῦ γὰρ  ἐξομόσαντος πατρός σου, τὴν θηριώδη γνώμην οὐκ ἐπτοήθης, ἀλλ' ἐν ἀπτοήτῳ  παρρησίᾳ, καὶ ἀτρέπτῳ λογισμῷ, μαστιγώσεις ὀδυνηράς, καὶ τῶν ᾽Αγαρηνῶν τὰς  ἀπειλάς, καὶ τιμωρίας καὶ στρεβλώσεις χαλεπάς, ὡς οὐδὲν ἐλογίσω· ἀνδρείως γὰρ  διήνυσας τὸ μαρτύριον, ὑπὲρ τῆς δόξης Χριστοῦ πανεύφημε.

Συναξάριον.
Τῇ θ' τοῦ αὐτοῦ μηνός,  Μνήμη τῆς ἁγίας ἐνδόξου καὶ καλλινίκου Παρθενομάρτυρος τοῦ Χριστοῦ Παρθένας τῆς  ᾽Εδεσσαίας, ἀθλησάσης, ἐν ᾽Εδέσση κατὰ τὸ ἔτος 1375.
Στίχ.
Πατρός σου μὴ πτήξασα  θηριωδίαν
Χριστοῦ χάριν ἤθλησας  στερρῶς Παρθένα
᾽Ενάτῃ μόρον Παρθένα  ταληνεγῆ εὐτόλμως φέρει.

Αὕτη ἡ ῾Αγία καὶ πολύαθλος  Παρθενομάρτυς τοῦ Χριστοῦ Παρθένα, ἡ τῆς παρθενίας ἐπώνυμος, κατάγεται ἐκ τῆς  πόλεως ᾽Εδέσσης, τῆς οὔσης ἐν τῇ ῾Ελληνικῇ Μακεδονίᾳ, γεννηθεῖσα κατὰ τὸν  δέκατον τέταρτον αἰῶνα. Κατὰ τὸ παρθενικόν της ὄνομα εἶχε καὶ τὴν ζωήν,  πολιτευομένη σεμνῶς, ὡς καλλιπάρθενος κόρη, καὶ κοσμουμένη ἐν χρηστότητι χρυσέων  ἠθῶν καὶ ἁγίων, καὶ ἀμέμπτοις τρόποις, καὶ καθαρότητι χριστιανικῆς ἀγωγῆς, καὶ  τοῖς λοιποῖς προτερήμασι τῆς ᾽Ορθοδόξου καὶ ἀμωμήτου ἡμῶν πίστεως. Κατὰ τὸ ἔτος  1375 ἐπολιορκήθη ἡ πατρὶς αὐτῆς ῎Εδεσσα ὑπὸ τῶν Μωαμεθανῶν Τούρκων, οἱ δὲ  κάτοικοι ἀντέταξαν κρατερὰν ἄμυναν, ἐνισχυόμενοι καὶ ἐνθαρρυνόμενοι πρὸς τοῦτο  ὑπὸ τοῦ ἱερομονάχου Σεραφείμ, ἐφημερίου ὄντος τοῦ μέχρι νῦν σῳζομένου  Μητροπολιτικοῦ ναοῦ,τιμωμένου ἐπ' ὀνόματι τῆς Κοιμήσεως τῆς Θεοτόκου. ᾽Επὶ ὀκτὼ  καί πλέον μῆνας διήρκει ἡ σθεναρὰ ἅμυνα καὶ ἀντίστασις τῆς πόλεως. Ὁ ἐχθρός,  ὅστις ἦτο ἄριστα ἐφωδιασμένος καὶ πολυάριθμος, ἀπέκαμε, καί, ὡς φαίνεται,  ἡτοιμάζετο νὰ λύση τὴν πολιορκίαν τῆς πόλεως. ᾽Αλλὰ κατὰ τὴν τελευταίαν στιγμήν,  εἷς ἐκ τῶν προκρίτων τῆς πόλεως, Πέτρος ὀνομαζόμενος, ὅστις εἶναι ὁ πατὴρ τῆς  καλλιπαρθένου Παρθένας, (Κὲλλ Πέτρον, ἤτοι Κασιδιάρην Πέτρον διέσωσε τὸ ὄνομά  του ἡ παράδοσις), πληρωθεὶς πλουσίως ὑπὸ τοῦ πολιορκητοῦ Πασᾶ τῶν Τούρκων,  προέδωκε τὴν πόλιν εἰς χεῖρας αὐτῶν, ἐκ τοῦ νοτιοανατολικοῦ μέρους, ἔνθα αὐτὸς  ἐφρούρει, καὶ ὅπου ἐκυριάρχει μία ἐκ τῶν κυριωτέρων ἐπάλξεων τῆς πόλεως. Σήμερον  τὸ σημεῖον ἐκεῖνο εἶναι περίπου τὸ σημερινὸν Κιουπρί, κάτωθι τοῦ ὁποίου ρέει ὁ  ποταμός, ὁ προερχόμενος ἐκ τῆς ῎Αγρας, καὶ διακλαδιζόμενος ἐντὸς τῆς πόλεως  κινεῖ τὰ ἐργοστάσια, καὶ σχηματίζει τοὺς περιφήμους καταρράκτας τῆς ᾽Εδέσσης,  καὶ διαχυνόμενος κάτωθι αὐτῆς ποτίζει τοὺς κήπους καὶ τὰ ὀπωροφόρα δένδρα αὐτῆς,  τοῦ Ριζαρίου, τοῦ Μαυροβουνίου καὶ τῆς Σκύδρας. Οἱ Τοῦρκοι τὴν 26ην Δεκεμβρίου  τοῦ 1375 εἰσῆλθον εἰς τὴν πόλιν, καὶ ἐπεδόθησαν εἰς τὴν σφαγὴν καὶ τὸν  ἐξανδραποδισμὸν τῶν κατοίκων, καὶ τὴν ποικίλην διαρπαγὴν καὶ τὰς ἀτιμώσεις.  Συνέλαβον τὸν ἱερομόναχον Σεραφείμ, καὶ καθυπέβαλον αὐτὸν εἰς φρικώδη  βασανιστήρια, πειρώμενοι νὰ πείσουν τοῦτον ἵνα ἀπαρνηθῇ τὸν Χριστόν. Ἀλλ' ὁ  λειτουργὸς τοῦ ῾Υψίστου, πλήρης θάρρους, καθυπέστη τὴν ἐπιφορὰν τῶν δεινῶν, τὸ  ὄνομα τοῦ Χριστοῦ ὁμολογῶν, ἀλλὰ καὶ τὸ ὄνομα τῆς Πατρίδος διακηρύττων. Μετὰ  σκληρὰ βασανιστήρια, διαρκέσαντα ἐπὶ ὀκταήμερον, ἤχθη ἐνώπιον τοῦ Πασᾶ, παρ' οὗ  κατεδικάσθη,νὰ πνιγῇ, ριπτόμενος εἰς τὸν μέγαν καταρράκτην, ὕψους τεσσαράκοντα  περίπου μέτρων, ὅπερ καὶ ἐγένετο. Καί οὕτως, ὁ καλὸς οὗτος λειτουργὸς τοῦ  ῾Υψίστου καὶ ὑπέροχος πρόμαχος τῆς Πατρίδος, ἔλαβε τὸν στέφανον τοῦ διπλοῦ  μαρτυρίου. ῎Αχρι δὲ νῦν οἱ αὐτόχθονες κάτοικοι τῆς πόλεως, τὸν μέγαν καταρράκτην  γνωρίζουν ὑπὸ τὸ ὄνομα «ἰτσερὶ Πασᾶ» ἤτοι «νερὰ τοῦ Πασᾶ». ῾0 δὲ κακουργήσας  προδότης Πέτρος, (ὁ Κὲλλ ἤτοι Κασιδιάρης, Πέτρος), μετὰ τὸν φρικώδη προδοσίαν  του καὶ τὴν ἅλωσιν τῆς πόλεως, ἐξώμοσε τὴν ἁγίαν ἡμῶν πίστιν, καὶ ἠρνήθη ὁ  ἄθλιος τὸ ὄνομα τοῦ Χριστοῦ, καὶ γενόμενος Μουσουλμᾶνος, περιετμήθη, καὶ οὕτως  ἀπέβη υἱὸς ὀργῆς, καὶ αἰωνίου κατάρας καὶ ἀτελευτήτου κολάσεως. ᾽Αλλ' ὁ ἐξομόσας  ἄθλιος προδότης καὶ πατήρ, ἠβουλήθη νὰ παραδώσῃ ὡς παλλακίδα εἰς τὸν Πασᾶν τὴν  περικαλλεστάτην καὶ σεμνοτάτην κόρην αὐτοῦ Παρθέναν, τὸ πανευῶδες τῆς παρθενίας  ἀλάβαστρον, ἀφοῦ προηγουμένως πείσῃ αὐτὴν καὶ ἀπαρνηθῇ τὸν Σωτῆρα ἡμῶν Χριστόν.  ῎Εφριξεν εἰς τὸ ἄκουσμα τῶν λόγων τούτων ἡ καλλιπάρθενος κόρη Παρθένα, ἡ καὶ  πρᾶγμα καὶ ὂνομα παρθένος, καὶ ὡς ἄλλη ῾Αγία Βαρβάρα ἤλεγξεν εὐθαρσῶς τὸν ἄθλιον  τοῦτον πατέρα, τόσον διὰ τὴν ἐξώμοσιν τῆς ἁγίας ἡμῶν πίστεως, ὅσον καὶ διὰ τὴν  πρωτοφανῆ αὐτοῦ ἀσέβειαν καὶ πώρωσιν, καὶ μετὰ φρονήματος ἀκαταπλήκτου, καὶ  ψυχῆς στερροτάτης ὡμολόγησεν ἑαυτὴν Χριστιανήν, καὶ ὅτι οὐδέποτε θὰ ἀρνηθῇ τὸ  γλυκύτατον ὄνομα τοῦ οὐρανίου νυμφίου αὐτῆς Χριστοῦ, κἂν μύρια καὶ φρικώδη  ὑποστῇ μαρτύρια, καὶ τὸν θάνατον ἀκόμη. ᾽Αλλ' οὗτος ὁ δυσσεβής, ἀντὶ νὰ συντριβῇ  καὶ μετανοήσῃ ἐκ τῆς ἀτρέπτου ταύτης στάσεως καὶ τῶν λόγων τῆς ἁγίας κόρης του,  ἐξεμάνη καὶ ἀπεθηριώθη. Καὶ ἀλογήσας φυσικοῦ νόμου καὶ πατρικοῦ φίλτρου, ἔδειρεν  ἀπανθρώπως τὴν θεόφρονα κόρην, μέχρις αἴματος καὶ ἀναισθησίας, ἐπικαλουμένην  νοερῶς τὸ σωτήριον ὄνομα τοῦ νυμφίου αὐτῆς Χριστοῦ. Εἶτα ἐξεγύμνωσεν αὐτὴν καὶ  ἡμιθανῆ παρέδωκεν εἰς χεῖρας τῶν βαρβάρων Τούρκων στρατιωτῶν. Οὗτοι ἐπὶ  τριήμερον καθυπέβαλον αὐτήν, ἐν τῇ διακρινούσῃ αὐτοὺς ἀπηνείᾳ καὶ ἰταμότητι, εἰς  φρικτὰς καὶ σκληροτάτας βασάνους καὶ στρεβλώσεις, αἴτινες οὐδόλως ἐκλόνησαν τὸ  ἀήττητον φρόνημα τῆς μακαρίας Παρθένας, ἀλλ' ἔδειξαν αὐτὴν στερροτέραν  ἀδάμαντος, ἐν τῇ δυνάμει τῆς πρὸς Χριστὸν πίστεως. Μετὰ πολλὰς βασάνους καὶ  τιμωρίας, ἔσυραν αὐτὴν γυμνὴν καὶ ριγῶσαν, ἐν μηνὶ Δεκεμβρίῳ τελευτῶντι, εἰς  τοὺς πλήρεις χιόνων δρόμους τῆς ᾽Εδέσσης, καὶ τέλος ὡδήγησαν τὴν ἁγίαν παρθένον  Παρθέναν εἰς τὸν νοτιοδυτικόν, ὑπεράνω τῆς ᾽Εδέσσης, λόφον, ὅπου σήμερον οἱ  στρατῶνες, καὶ, ἐκεῖ, θάψαντες ζῶσαν ἀκόμη, ἐθανάτωσαν αὐτήν. ῾0 λόφος οὗτος  μέχρι σήμερον φέρει τὴν ὀνομασίαν «Κίς-Τεπέ», ἤτοι «λόφος τῆς Παρθένας». Καὶ,  οὕτως ἐτελειώθη ἡ καλλιμάρτυς αὕτη παρθένος Παρθένα, ἡ ὁλοψύχως ἀγαπήσασα τὸν  Χριστόν, ᾯ καὶ νοητῶς ἐνυμφεύθη, ὑπὲρ τοῦ ῾Οποίου ὑπερφυῶς ἠγωνίσθη, καὶ  μαρτυρικῶς ἠνδραγάθησεν ἐν ἁπαλῷ γυναικείῳ σώματι. ᾽Εμιμήθη τὴν ἀνδρείαν τῶν  πάλαι ῾Αγίων Μαρτύρων, καὶ ἀνεκεφαλαίωσεν αὐτῶν τοὺς ἀγῶνας, διὰ τοῦτο  συνηριθμήθη καὶ ἐπαξίως ἐδοξάσθη μετὰ τῶν ῾Αγίων Παρθενομαρτύρων, λαβοῦσα πᾳρὰ  Χριστοῦ τὸν ἀμαράντινον τῆς δόξης στέφανον. Καὶ ἤδη «ἐν τῷ φωτὶ Κυρίου», «ἐν  ταῖς λαμπρότησι τῶν ῾Αγίων» ἀγαλλομένη πρεσβεύει ὑπὲρ πάντων ἡμῶν, τῆς  ἰδιαιτέρας αὐτῆς πατρίδος ᾽Εδέσσης, καὶ ὑπὲρ πάσης τῆς ῾Ελλάδος. Ἔκτοτε μετὰ τὸ  μαρτυρικὸν αὐτῆς, τέλος, ὁ εὐσεβὴς λαὸς τῆς ᾽Εδέσσης τιμᾷ αὐτὴν ὡς μάρτυρα καὶ  ἁγίαν, καὶ τὸ ὄνομα αὐτῆς δίδει, κατὰ τὸ θεῖον βάπτισμα, εἰς πλείστας ὅσας κόρας  τῆς πόλεως καὶ τῶν περιχώρων. Δυστυχῶς, ὅταν ἐπὶ ἀνταρτοπολέμου ὁ Συνταγματάρχης  Λίβας ἀφῄρεσεν ὅλους τοὺς λίθους ἐκ τῶν παλαιῶν φρουρίων καὶ τῶν ἐρειπίων τῆς  ᾽Εδέσσης, μηδένα ἐρωτῶν, καὶ οὐδενὸς τὴν γνώμην λαμβάνων ὑπ' ὄψιν, ἀφῄρεσε καὶ  ἐκ τοῦ τόπου τοῦ μαρτυρίου τῆς ῾Αγίας Παρθένας, πᾶν ὅ,τι ἐδείκνυε τὸν τόπον  τοῦτον, ὡς μὴ γνωρίζων τι, περὶ τοῦ μαρτυρίου τῆς κόρης, ἀλλὰ καὶ οὐδεὶς  ἐφρόντισε νὰ διαφωτίσῃ αὐτὸν ὡς ἔδει, καὶ ἔκτισε τὴν μάνδραν τῶν στρατώνων, καὶ  οὕτως ἐξηφανίσθη ὁ τάφος τῆς ἁγίας καὶ καλλινίκου Παρθενομάρτυρος.

Ταῖς αὐτῆς πρεσβείαις  Χριστὲ ὁ Θεός, ἐλέησον καὶ σῶσον ἡμᾶς. ᾽Αμήν.

ᾨδὴ ζ΄.  Ῥήτορες ἀνεδείχθησαν.
Ἔρωτι φλεγομένη Παρθένα,  τῷ τοῦ νυμφίου σου Χριστοῦ, ἐν χειμερίῳ τῇ ὥρᾳ, ἐπὶ χιόνος συρομένη ἔμελπες· ῾0  ὑπέρθεος, τῶν Πατέρων καὶ ἡμῶν, Θεὸς εὐλογητὸς εἶ.

Ἴσχυσας σθενουμένη τῷ  σθένει, ἐν ἀσθενείᾳ τῆς σαρκός, τοῦ ᾽Αθλοθέτου Σωτῆρος, καταβαλεῖν ἐχθρὸν τὸν  ἀλάστορα, καὶ μιμήσασθαι, τῶν ἀρχαίων ᾽Αθλητῶν, Παρθένα τοὺς ἀγῶνας.

Σώματος ἁπαλοῦ οὐκ ἐφείσω,  μαστιζομένου ἀπηνῶς, ἀλλ᾽ ἀνενδότῳ ἀνδρείᾳ τῶν αἰκισμῶν τὴν ἔφοδον ἔφερες, ψυχῆς  ὄμματι, προορῶσα ὦ σεμνή, τὰς ἀμοιβὰς τῶν πόνων.
Θεοτοκίον.
Γέννησιν ὑπὲρ ἔννοιαν  σχοῦσα, Θεὸν γεννήσασα σαρκί, παρθένος ἔμεινας μόνη, ἐν παρθενίᾳ γάλα πηγάζουσα·  καὶ γὰρ τέτοκας, τὸν ποιήσαντα ἐν σοί, Παρθένε μεγαλεῖα.
Καταβασία. Νέους εὐσεβεῖς.

ᾨδὴ η'. Τὸν ἐν  καμίνῳ.
Ἐρηρεισμένη ἀσφαλῶς, ἐπὶ  πέτραν εὐσεβείας καλλιμάρτυς, οὐδαμῶς ἐσαλεύθης, ταῖς προσβολαῖς τοῦ ἐχθροῦ,  ἀλλ᾽ ἔστης στερρὰ καὶ ἀκλόνητος, ἐν τῇ καταιγίδι, τῶν πειρασμῶν Παρθένα.

Ῥαπιζομένη ἀπηνῶς,  ἀπερράπισας ἐχθροῦ τὴν πονηρίαν, καὶ γυμνὴ συρομένη, ἐπὶ χιόνος, σεμνή, τὴν  φλόγα τῆς πίστεως ἔδειξας, φλέγουσα Παρθένα, ᾽Αγαρηνῶν τὴν πλάνην.

Ἀγαλλιᾶται καὶ σκιρτᾷ ἡ  πατρίς σου τῇ ἁγίᾳ ἀθλήσει, καὶ δουλείας ῥυσθεῖσα, πολυχρονίου πικρᾶς, γεραίρει  Παρθένα τὴν μνήμην σου, τῆς ἐλευθερίας, τὰ ἀγαθὰ τρυγῶσα.
Θεοτοκίον.
Σωματικῶς ὁ Ποιητής,  προελθὼν ἐκ τῶν ἀχράντων σου αἱμάτων, Θεοτόκε Παρθένε, δίχα τροπῆς καὶ φυρμοῦ,  βροτῶν τὴν οὐσίαν ἐθέωσε, τὴν ἀχρειωθεῖσαν, τῇ πάλαι παραβάσει.
Καταβασία. Μυστήριον  παράδοξον.

ᾨδὴ θ'. Τὸν ἐκ  Θεοῦ Λόγον.
Ἰσχυροτάτη παρθένε, πρὸς  Χριστὸν πεποιθήσει, καθεῖλες τοῦ Βελίαρ τὴν ἰσχύν, καὶ τὴν ὀφρὺν ἐταπείνωσας,  τῶν υἱῶν τῶν τῆς ῎Αγαρ, ἀθλητικῇ ἐνστάσει σταθηρᾷ· διὰ τοῦτο Παρθένα, μαρτυρικῶς  δεδόξασαι.

Μαρτυρικαῖς ἀριστείαις,  τῶν Μαρτύρων τῶν πάλαι, ἐδείχθης, ἐν ὑστἐροις τοῖς καιροῖς, θεοειδὲς ἀφομοίωμα,  καὶ τιμῇ τε καὶ δόξῃ, Παρθένα ἀληθῶς ἰσοκλεής· μεθ’ ὧν πρέσβευε Μάρτυς, ὑπὲρ τῶν  εὐφημούντων σε.

Οἱ ἱεροί σου ἀγῶνες, τοὺς  πιστοὺς ᾽Εδεσσαίους, συνήγαγον ὑμνῆσαί σε σεμνή, οὓς διαφύλαττε πάντοτε, ἀναγκῶν  καὶ κινδύνων, καὶ πάσης ἐχθρικῆς ἐπιβουλῆς, ἀσινεῖς ὦ Παρθένα, τῇ θείᾳ ἀντιλήψει  σου.
Θεοτοκίον.
Ὑπὲρ ἡμῶν ἐκδυσώπει, τὸν  Υἱὸν καὶ Θεόν σου, μητρῴᾳ παρρησίᾳ σου Ἁγνή, Θεοχαρίτωτε Δέσποινα πάσης βλάβης  ῥυσθῆναι, καὶ ἄφεσιν λαβεῖν ἁμαρτιῶν, τοὺς ὑμνοῦντάς σε Κόρη, καὶ πίστει  μεγαλύνοντας.
Καταβασία. Ἀπορεῖ πᾶσα γλῶσσα.

Ἐξαποστειλάριον. ᾽Επεσκέψατο ἡμᾶς.
Ἐναθλήσασα καλῶς, ὑπὲρ τῆς  πίστεως Χριστοῦ, ἐν ἀσθενείᾳ τῆς σαρκός, κατηγωνίσω τὸν ἐχθρόν, καὶ μαρτυρίου  στέφανον, ἐδέξω ἐκ Κυρίου, Παρθένα φερώνυμε.
Καὶ τὸ τῆς  ῾Εορτῆς.
Ἐπεφάνη ὁ Σωτήρ, ἡ χάρις ἡ  ἀλήθεια, ἐν ῥείθροις τοῦ ᾽Ιορδάνου, καὶ τοὺς ἐν σκότει καὶ σκιᾷ, καθεύδοντας  ἐφώτισε· καὶ γὰρ ἦλθεν ἐφάνη, τὸ φῶς τὸ ἀπρόσιτον.

Εἰς τοὺς  Αἴνους.
῾Ιστῶμεν  στίχους δ' καὶ ψάλλομεν τὰ ἑξῆς Προσόμοια.
῏Ηχος α'. Τῶν  οὐρανίων ταγμάτων.
Τῶν ᾽Εδεσσαίων ἡ πόλις  χορεύει σήμερον, τῇ εὐκλεεῖ σου μνήμῃ, ἀθληφόρε Παρθένα, καὶ μέλπει τοὺς ἀγῶνας  τοὺς ἱερούς, τῆς στερρᾶς σου ἀθλήσεως, δι' ὧν καθεῖλες τὸ θράσος Ἀγαρηνῶν, καὶ  Χριστὸν λαμπρῶς, ἐδόξασας.

Τῆς πατρικῆς δυσσεβείας  καταφρονήσασα, Πατρὸς τοῦ οὐρανίου, ἀνεδείχθης θυγάτηρ, καὶ νύμφη τοῦ Σωτῆρος  περικαλλής, τῇ γενναίᾳ ἀθλήσει σου, παρθενομάρτυς Παρθένα τῶν εὐσεβῶν,  ἀκατάσειστον ἑδραίωμα.

Τὰς τοῦ πατρὸς μαστιγώσεις  καθυπομείνασα, καὶ τῶν υἱῶν τῆς ῎Αγαρ, τὰς πικρὰς τιμωρίας, ὑπέδειξας τοῖς πᾶσι  περιφανῶς, εὐσεβείας τὴν δύναμιν, παρθενομάρτυς Παρθένα ᾽Εδεσσηνῶν, ἱερώτατον  ἀγλάϊσμα.

Τοῦ μαρτυρίου τοῖς ἄθλοις  ἀνδραγαθήσασα, λαμπαδηφόρος ἔβης, ὡς παρθένος φρονίμη, καὶ μάρτυς στεφηφόρος  μετὰ χαρᾶς, εἰς νυμφῶνα τὸν ἄφθαρτον, παρθενομάρτυς Παρθένα ἔνθα ἡμῶν, τῶν  τιμώντων σε μνημόνευε.
Δόξα.  ῏Ηχος πλ. α'.
Νομίμως ἀγωνισαμένη, τῆς  ἀνομίας καθεῖλες τὸ φρύαγμα, ἐν τῇ ἄνωθεν δυνάμει, παρθενομάρτυς πολύαθλε·  ἀπτόητον γὰρ φρόνημα, ἐν τῷ καιρῷ τῶν αἰώνων ἐπεδείξω, καὶ τὸν θάνατον προθύμως  προέκρινας, ὑπὲρ τῆς Χριστοῦ ὁμολογίας· ὅθεν μαρτυρικῷ ἐκοσμήθης στέφει, Παρθένα  καλλιπάρθενε, καὶ τῆς αἰωνίου δόξης ἠξίωσαι, ὑπὲρ ἡμῶν ἀεὶ πρεσβεύουσα.
Καὶ νῦν.  ῏Ηχος β'. Τῆς ῾Εορτῆς.
Σήμερον ὁ Χριστός, ἐν  ᾽Ιορδάνῃ ἦλθε βαπτισθῆναι. Σήμερον ᾽Ιωάννης ἅπτεται κορυφῆς τοῦ Δεσπότου. Αἱ  δυνάμεις τῶν οὐρανῶν ἐξέστησαν, τὸ παράδοξον ὁρῶσαι μυστήριον. ῾Η θάλασσα εἶδε  καὶ ἔφυγεν, ὁ ᾽Ιορδάνης ἰδὼν ἀνεστρέφετο. ῾Ημεῖς δὲ οἱ φωτισθέντες βοῶμεν. Δόξα  τῷ φανέντι Θεῷ, καὶ ἐπὶ γῆς ὀφθέντι, καὶ φωτίσαντι τὸν κόσμον.

ΕΝ Τῌ Θ.  ΛΕΙΤΟΥΡΓΙᾼ

Τὰ  Τυπικὰ, οἱ Μακαρισμοὶ καὶ ἐκ τοῦ Κανόνος τῆς ῾Αγίας ἡ γ' καὶ ς' ᾨδή.

ΑΠΟΣΤΟΛΟΣ
Προκείμενον.  ῏Ηχος δ'.
Θαυμαστὸς ὁ Θεὸς ἐν τοῖς  ῾Αγίοις αὐτοῦ.
Στίχ.  ᾽Εν Ἐκκλησίαις εὐλογεῖτε τὸν Θεόν. πίστιν
Πρὸς Γαλάτας  Ἐπιστολῆς Παύλου τὸ Ἀνάγνωσμα.
(Γ' 23 Δ' 1-5)
Ἀδελφοί, πρὸ τοῦ ἐλθεῖν  τὴν, ὑπὸ νόμον ἐφρουρούμεθα, συγκεκλεισμένοι εἰς τὴν μέλλουσαν πίστιν  ἀποκαλυφθῆναι. Ὥστε ὁ νόμος παιδαγωγὸς ἡμῶν γέγονεν εἰς Χριστόν, ἵνα ἐκ πίστεως  δικαιωθῶμεν. ᾽Ελθούσης δὲ τῆς πίστεως, οὐκέτι ὑπὸ παιδαγωγόν ἐσμεν. Πάντες γὰρ  υἱοὶ Θεοῦ ἐστε διὰ τῆς πίστεως ἐν Χριστῷ ᾽Ιησοῦ. ῞Οσοι γὰρ εἰς Χριστὸν  ἐβαπτίσθητε, Χριστὸν ἐνεδύσασθε. Οὐκ ἔνι ᾽Ιουδαῖος, οὐδὲ ῞Ελλην, οὐκ ἔνι δοῦλος,  οὐδὲ ἐλεύθερος, οὐκ ἔνι ἄρσεν καὶ θῆλυ· πάντες γὰρ ὑμεῖς εἷς ἐστε ἐν Χριστῷ  ᾽Ιησοῦ. Εἰ δὲ ὑμεῖς Χριστοῦ, ἄρα τοῦ ᾽Αβραὰμ σπέρμα ἐστέ, καὶ κατ' ἐπαγγελίαν  κληρονόμοι. Λέγω δέ, ἐφ᾽ ὅσον χρόνον ὁ κληρονόμος νήπιός ἐστιν, οὐδὲν διαφέρει  δούλου, κύριος πάντων ὤν, ἀλλὰ ὑπὸ ἐπιτρόπους ἐστὶ καὶ οἰκονόμους ἄχρι τῆς  προθεσμίας τοῦ πατρός. Οὕτω καὶ ἡμεῖς, ὅτε ἦμεν νήπιοι, ὑπὸ τὰ στοιχεῖα τοῦ  κόσμου ἦμεν δεδουλωμένοι· ὄτε δὲ ἦλθε τὸ πλήρωμα τοῦ χρόνου, ἐξαπέστειλεν ὁ Θεὸς  τὸν Υἱὸν αὐτοῦ, γενόμενον ἐκ γυναικός, γενόμενον ὑπὸ νόμον, ἵνα τοὺς ὑπὸ νόμον  ἐξαγοράσῃ, ἵνα τὴν υἱοθεσίαν ἀπολάβωμεν.
᾽Αλληλούϊα,  ῏Ηχος α'.
Ὑπομένων ὑπέμεινα τὸν  Κύριον.
Στίχ.  Καὶ ἔστησεν ἐπὶ πέτραν τοὺς πόδας μου.

Εὐαγγέλιον  κατὰ Ματθαῖον.
Εἶπεν ὁ Κύριος τοῖς ἑαυτοῦ  Μαθηταῖς. ᾽Ιδού, ἐγὼ ἀποστέλλω ὑμᾶς...
Ζήτει τῇ  Τετάρτῃ τῆς γ' ἑβδομάδος Ματθαίου.

Κοινωνικόν.
Εἰς μνημόσυνον αἰώνιον.

Μεγαλυνάριον.
Χαίροις ᾽Εδεσσαίων ἡ  καλλονή, Παρθένα θεόφρον, νύμφη ἄφθορε τοῦ Χριστοῦ. Χαίροις ᾽Ορθοδόξων, ῾Ελλήνων  θυμηδία, σεμνὴ παρθενομάρτυς ἀξιοθαύμαστε.

Δίστιχον.
Τῇ παρθενομάρτυρι Παρθένᾳ  ᾄδει
Γεράσιμος μέλισμα καινὸν  προθύμως.
</document>
