<?xml version="1.0" encoding="UTF-8"?>
<document book="min_ext" part="jan" name="04b_jan" title="Μνήμη τοῦ ἁγίου ἐνδόξου Μάρτυρος.">
ΙΑΝΟΥΑΡΙΟΥ Δ
ΙΑΝΟΥΑΡΙΟΥ Δ'

Μνήμη τοῦ ἁγίου ἐνδόξου Μάρτυρος
ΧΡΥΣΑΝΘΟΥ.
Μοναχοῦ Γερασίμου Μικραγιαννανίτου

ΕΝ Τῼ ΜΙΚΡῼ ΕΣΠΕΡΙΝῼ.

Ἱστῶμεν Στίχους δ', καὶ ψάλλομεν Στιχηρὰ Προσόμοια.
῏Ηχος α'. Πανεύφημοι Μάρτυρες.
Χρυσέοις σου ἤθεσι, σοφέ, Χρύσανθε, ὑπέφηνας, τῆς εὐσεβείας τὰς χάριτας, καὶ τὴν  λαμπρότητα, τῆς μελλούσης δόξης, καὶ νομίμως ἤθλησας, ὑπὲρ τῆς τοῦ Χριστοῦ  ἀγαπήσεως· ὃν καθικέτευε, δωρηθῆναι τοῖς τιμῶσί σε, τὴν εἰρήνην, καὶ τὸ μέγα  ἔλεος.

Στεῤῥότητι, μάρτυς, λογισμοῦ, τὸν Χριστὸν ἐκήρυξας, Θεὸν τῶν ὅλων καὶ Κύριον,  βροτὸν γενόμενον, ἀτρέπτως δι' οἶκτον, σώζοντα τὸν ἄνθρωπον, καὶ χαίρων τὸ  μαρτύριον ἤνυσας, Χρύσανθε ἔνδοξε· διὰ τοῦτο κατηξίωσαι, τῆς ἀλήκτου, καὶ θείας  λαμπρότητος.

Αἱμάτων  ῥοαῖς τὴν ἁλμυράν, θάλασσαν κατέκλυσας, τῆς ἀπιστίας, μακάριε, καὶ ἀνελήλυθας,  ἔνθα ἀφθαρσίας, αἱ πηγαὶ βλυστάνουσι, τὸ ὕδωρ τῆς ζωῆς τὸ ἀθάνατον, οὗ  ἐμφορούμενος, τῶν παθῶν σβέσον τοὺς ἄνθρακας, τῶν τιμώντων, Χρύσανθε, τὴν μνήμην  σου.

Δυὰς  ἀθλητῶν περιφανής, Χρύσανθος ὁ ἔνδοξος, καὶ Εὐφημία ἡ πάνσεμνος, ἀνευφημείσθω  μοι· θείᾳ γὰρ ἀγάπῃ, πάντων ἀλογήσαντες, στεῤῥῶς ὑπὲρ Χριστοῦ ἠγωνίσαντο· καὶ  νῦν πρεσβεύουσι, δωρηθῆναι ταῖς ψυχαῖς ἡμῶν, τὴν εἰρήνην, καὶ τὸ μέγα ἐλεος.
Δόξα... ῏Ηχος β'.
Τῶν  ἀρετῶν γεηπονῶν τὴν χάριν, ἀθλητικὴν καρποφορίαν ἤνεγκας, μαρτυρικῶς  ἀγωνισάμενος, Χρύσανθε μακάριε· καὶ νῦν τῆς ἄνω δόξης, ἀπολαβὼν τὸ διάδημα, ὡς  στρατιώτης Χριστοῦ, ἀδιαλείπτως πρέσβευε, σώζεσθαι τοὺς σὲ μακαρίζοντας.
Καὶ νῦν. Θεοτοκίον.
Τὴν  πᾶσαν ἐλπίδα μου, εἰς σὲ ἀνατίθημι· Μῆτερ τοῦ Θεοῦ, φύλαξόν με ὑπὸ τὴν σκέπην  σου.

Εἰς τὸν Στίχον.
῏Ηχος β'. Οἶκος τοῦ ᾽Εφραθᾶ.
Ὅλῳ σου  τῷ νοΐ, τὰ μέλλοντα προσβλέπων, τὰ ἐπὶ γῆς ἀπώσω, καὶ ἤθλησας νομίμως, ὑπὲρ  Κυρίου, Χρύσανθε.

Στίχ.  Δίκαιος ὡς φοῖνιξ ἀνθήσει, καὶ ὡσεὶ κέδρος ἡ ἐν τῷ Λιβάνῳ πληθυνθήσεται.

Δρόμον  ἀθλητικόν, ἀνδρειοτάτῃ γνώμῃ, Χρύσανθε, διανύσας, ὡς τοῦ Χριστοῦ ὁπλίτης,  ᾽Αγγέλοις συνηρίθμησαι.

Στίχ.  Πεφυτευμένος ἐν τῷ οἴκῳ Κυρίου, ἐν ταῖς αὐλαῖς τοῦ Θεοῦ ἡμῶν ἐξανθήσει.

Ἤθλησας  ἀνδρικῶς, καὶ ᾔσχυνας τὴν πλάνην, Χρύσανθε ἀθλοφόρε, καὶ στέφος μαρτυρίου, παρὰ  Χριστοῦ ἀπείληφας.
Δόξα... Τριαδικόν.
Μάρτυρες οἱ διττοί, Τριάδα τὴν ῾Αγίαν, ὸμοῦ σὺν Εὐφημίᾳ, Χρύσανθε, δυσωπεῖτε,  δοῦναι ἡμῖν συγχώρησιν.
Καὶ νῦν. Θεοτοκίον.
Ἔλαμψεν  ἐξ ἁγνῶν, λαγόνων σου ὁ Κτίστης, ἐν εἴδει ἀνθρωπίνῳ καὶ ἔσωσε τὸν κόσμον,  Παρθένε, ὡς φιλάνθρωπος.

᾽Απολυτίκιον.
(Ζήτει ἐν τῷ Μεγάλῳ ῾Εσπερινῷ).

ΕΝ Τῼ ΜΕΓΑΛῼ ΕΣΠΕΡΙΝῼ

Μετὰ τὸν Προοιμιακόν, τό, Μακάριος ἀνήρ. Εἰς δὲ τό, Κύριε ἐκέκραξα, ἱστῶμεν  Στίχους ς', καὶ ψάλλομεν Στιχηρὰ Προσόμοια.
῏Ηχος δ'. Ὡς γενναῖον ἐν Μάρτυσιν.
Τοῖς  χρυσέοις σου ἤθεσι, φερωνύμως κοσμούμενος, ὥσπερ ἄνθος ἤνθησας, μάρτυς Χρύσανθε,  ἐν τῷ λειμῶνι τῆς πίστεως, ὀσμὴν τὴν οὐράνιον, διαπνέον μυστικῶς, μαρτυρίου  παλαίσμασι, τοῖς τὴν μνήμην σου, τὴν ἁγίαν τελοῦσιν, ἀθλοφόρε, καὶ ὑμνοῦσι τὸν  Σωτῆρα, τὸν σὲ λαμπρῶς ἐνισχύσαντα.

Ὡς  τρωθεὶς θείῳ ἔρωτι, τῶν ἐν κόσμῳ ἠλόγησας, ὡς ῥεόντων, ῞Αγιε, νοῒ κρείττονι, καὶ  μαρτυρίου διέδραμες, ἀνδρείως τὸ στάδιον, καὶ καθεῖλες τὸν ἐχθρόν, ψυχικῇ σου  στεῤῥότητι· διὰ τοῦτό σε, ὡς Χριστοῦ ἀθλητὴν ἀνευφημοῦμεν, καὶ μεσίτην ἡμῶν  θεῖον, πρὸς τὸν Σωτῆρα, μακάριε.

Ἀνδρικῷ  παραστήματι, τὴν ἀπάτην διήλεγξας, καὶ Χριστοῦ τὸ ὄνομα ὡμολόγησας, καὶ  ἐκτμηθεὶς τὸν αὐχένα σου, ῥοαῖς τῶν αἱμάτων σου, πορφυρίδα σεαυτῷ, ἀφθαρσίας  ἐφοίνιξας, μάρτυς Χρύσανθε, ἣν φορέσας παρέστης τῷ Κυρίῳ, ὡς γενναῖος ἀθλοφόρος,  καὶ στρατιώτης ἀήττητος.

Ὥσπερ  ἄνθος πανεύοσμον, εὐσεβείας καὶ χάριτος, ἀθλοφόρε Χρύσανθε, εὐφημοῦμέν σε· ὅτι  εὐφραίνεις ἑκάστοτε, ἡμῶν τὴν διάνοιαν, εὐωδίᾳ μυστικῇ, τῶν ἁγίων καμάτων σου,  θείῳ Πνεύματι, καὶ διώκεις τῆς πλάνης τὸ δυσῶδες, καὶ ὀσμὴν θανατηφόρων, παθῶν  τοῦ χείρονος, ἔνδοξε.

Τῇ  δυνάμει τῆς πίστεως, καὶ τῷ λόγῳ τῆς Χάριτος, εὐσεβείας ἔδειξας τὴν λαμπρότητα,  καὶ τῇ τομῇ τοῦ αὐχένος σου, ἀπέτεμες, Χρύσανθε, τὴν τοῦ ψεύδους κεφαλήν, καὶ  τοῖς ἄνω στρατεύμασι, συνηρίθμησαι, τῆς ζωῆς τῆς ἀλήκτου ἀπολαύων, καὶ χαρᾶς  ἀδιαδόχου, καὶ τρισηλίου ἐλλάμψεως.

Μαρτυρίου τὰ σκάμματα, ἀνδρικῶς διανύσαντες, κατ' ἀξίαν, ῞Αγιοι, ἐδοξάσθητε,  Χρύσανθε μάρτυς ἀήττητε, ὁμοῦ σὺν θεόφρονι, Εὐφημίᾳ τῇ σεμνῇ· διὰ τοῦτο δεόμεθα,  μὴ ἐλλείπητε, δυσωποῦντες Τριάδα τὴν ῾Αγίαν, ὑπὲρ τῶν ὑμνολογούντων, ὑμῶν τὴν  ἔνδοξον ἄθλησιν.
Δόξα... ῏Ηχος δ'.
Μαρτυρικῇ ἐνστάσει, ἐν τῷ σκάμματι τῆς ἀθλήσεως ἀριστεύσας, τυραννικὴν μανίαν  ἐφαύλισας, τῇ ἄνωθεν ῥοπῇ, Χρύσανθε μάρτυς ἀήττητε· τὴν γὰρ θείαν πανοπλίαν  ἐνδυσάμενος, στρατιώτης ἀκραιφνὴς ἀνεδείχθης, τοῦ βασιλέως τῆς δόξης Χριστοῦ,  καὶ τῶν ἀντικειμένων τὰς τάξεις ἐτροπώσω, ὅπλοις ἀληθείας. Καὶ νῦν τὸν  ἀμαράντινον ἀναδησάμενος στέφανον, πρέσβευε ὑπὲρ τῶν ψυχῶν ἡμῶν.
Καὶ νῦν... Προεόρτιον. Ὁ αὐτός.
Ὢ τοῦ  παραδόξου θαύματος! Ὁ ἐν Πνεύματι ἁγίῳ βαπτίζων καὶ πυρί, ἐν ᾽Ιορδάνῃ ἔρχεται  βαπτισθῆναι ὑπὸ ᾽Ιωάννου· Θεὸς οὐ γυμνός, οὐδὲ ἄνθρωπος ψιλός, ἀλλ' ἐν δυσὶ ταῖς  φύσεσιν, εἷς ὁ αὐτὸς Υἱὸς μονογενής· ζητῶν μὲν τὸ βάπτισμα, ὡς ἄνθρωπος ἐκ  θνητοῦ, αἴρων δὲ ὡς Θεός, τὴν ἁμαρτίαν τοῦ κόσμου, καὶ παρέχων πᾶσι τὸ μέγα  ἔλεος.

Εἴσοδος. Φῶς ἱλαρόν, καὶ τὸ Προκείμενον τῆς ἡμέρας.

Σημ: Εἰ βούλει εἰπεῖν ᾽Αναγνώσματα, ζήτει ταῦτα εἰς τήν ᾽Ακολουθίαν Θεοδώρου τοῦ  Στρατηλάτου (8η Φεβρουαρίου).
Προφητείας Ἡσαϊου τὸ ἀνάγνωσμα
(Κεφ. ΜΓ΄ 9-14)
Τάδε  λέγει Κύριος· πάντα τὰ ἔθνη συνήχθησαν ἅμα, καὶ συναχθήσονται ἄρχοντες ἐξ αὐτῶν.  τίς ἀναγγελεῖ ταῦτα; ἢ τὰ ἐξ ἀρχῆς τίς ἀναγγελεῖ ὑμῖν; ἀγαγέτωσαν τοὺς μάρτυρας  αὐτῶν καὶ δικαιωθήτωσαν καὶ εἰπάτωσαν ἀληθῆ. Γίνεσθέ μοι μάρτυρες, καὶ ἐγὼ  μάρτυς, λέγει Κύριος ὁ Θεός, καὶ ὁ παῖς μου, ὃν ἐξελεξάμην, ἵνα γνῶτε καὶ  πιστεύσητε καὶ συνῆτε ὅτι ἐγώ εἰμι. ἔμπροσθέν μου οὐκ ἐγένετο ἄλλος Θεὸς καὶ  μετ᾿ ἐμὲ οὐκ ἔσται. Ἐγὼ ὁ Θεός, καὶ οὐκ ἔστι πάρεξ ἐμοῦ ὁ σῴζων. Ἐγὼ ἀνήγγειλα  καὶ ἔσωσα, ὠνείδισα καὶ οὐκ ἦν ἐν ὑμῖν ἀλλότριος. ὑμεῖς ἐμοὶ μάρτυρες καὶ ἐγὼ  Κύριος ὁ Θεός. Ἔτι ἀπ᾿ ἀρχῆς καὶ οὐκ ἔστιν ὁ ἐκ τῶν χειρῶν μου ἐξαιρούμενος·  ποιήσω, καὶ τίς ἀποστρέψει αὐτό; Οὕτως λέγει Κύριος ὁ Θεὸς ὁ λυτρούμενος ὑμᾶς, ὁ  ἅγιος τοῦ ᾿Ισραήλ.
Σοφίας Σολομῶντος τὸ Ἀνάγνωσμα.
(Κεφ. γ', 1-9).
Δικαίων  ψυχαὶ ἐν χειρὶ Θεοῦ, καὶ οὐ μὴ ἅψηται αὐτῶν βάσανος. Ἔδοξαν ἐν ὀφθαλμοῖς ἀφρόνων  τεθνάναι, καὶ ἐλογίσθη κάκωσις ἡ ἔξοδος αὐτῶν καὶ ἡ ἀφ' ἡμῶν πορεία σύντριμμα,  οἱ δέ εἰσιν ἐν εἰρήνῃ. Καὶ γὰρ ἐν ὄψει ἀνθρώπων ἐὰν κολασθῶσιν, ἡ ἐλπὶς αὐτῶν  ἀθανασίας πλήρης. Καὶ ὀλίγα παιδευθέντες, μεγάλα εὐεργετηθήσονται, ὅτι ὁ Θεὸς  ἐπείρασεν αὐτοὺς καὶ εὗρεν αὐτοὺς ἀξίους ἑαυτοῦ. Ὡς χρυσὸν ἐν χωνευτηρίῳ  ἐδοκίμασεν αὐτοὺς καὶ ὡς ὁλοκάρπωμα θυσίας προσεδέξατο αὐτούς. Καὶ ἐν καιρῷ  ἐπισκοπῆς αὐτῶν ἀναλάμψουσι καὶ ὡς σπινθῆρες ἐν καλάμῃ διαδραμοῦνται. Κρινοῦσιν  ἔθνη καὶ κρατήσουσι λαῶν, καὶ βασιλεύσει αὐτῶν Κύριος εἰς τοὺς αἰῶνας. Οἱ  πεποιθότες ἐπ' αὐτῷ συνήσουσιν ἀλήθειαν, καὶ οἱ πιστοὶ ἐν ἀγάπῃ προσμενοῦσιν  αὐτῷ, ὅτι χάρις καὶ ἔλεος ἐν τοῖς ὁσίοις αὐτοῦ, καὶ ἐπισκοπὴ ἐν τοῖς ἐκλεκτοῖς  αὐτοῦ.
Σοφίας Σολομῶντος τὸ Ἀνάγνωσμα. (Κεφ. γ.' 15.)
Δίκαιοι  εἰς τὸν αἰῶνα ζῶσι, καὶ ἐν Κυρίῳ ὁ μισθὸς αὐτῶν, καὶ ἡ φροντὶς αὐτῶν παρὰ  Ὑψίστῳ. Διὰ τοῦτο λήψονται τὸ βασίλειον τῆς εὐπρεπείας, καὶ τὸ διάδημα τοῦ  κάλλους ἐκ χειρὸς Κυρίου· ὅτι τῇ δεξιᾷ αὐτοῦ σκεπάσει αὐτούς, καὶ τῷ βραχίονι  ὑπερασπιεῖ αὐτῶν. Λήψεται πανοπλίαν τὸν ζῆλον αὐτοῦ, καὶ ὁπλοποιήσει τὴν κτίσιν  εἰς ἄμυναν ἐχθρῶν. Ἐνδύσεται θώρακα, δικαιοσύνην, καὶ περιθήσεται κόρυθα, κρίσιν  ἀνυπόκριτον. Λήψεται ἀσπίδα ἀκαταμάχητον, ὁσιότητα· ὀξυνεῖ δὲ ἀπότομον ὀργὴν εἰς  ῥομφαίαν. Συνεκπολεμήσει αὐτῷ ὁ κόσμος ἐπὶ τοὺς παράφρονας. Πορεύσονται εὔστοχοι  βολίδες ἀστραπῶν, καὶ ὡς ἀπὸ εὐκύκλου τόξου τῶν νεφῶν, ἐπὶ σκοπὸν ἁλοῦνται, καὶ  ἐκ πετροβόλου θυμοῦ πλήρεις ῥιφήσονται χάλαζαι. Ἀγανακτήσει κατ' αὐτῶν ὕδωρ  θαλάσσης· ποταμοὶ δὲ συγκλύσουσιν ἀποτόμως. Ἀντιστήσεται αὐτοῖς πνεῦμα δυνάμεως,  καὶ ὡς λαῖλαψ ἐκλικμήσει αὐτούς, καὶ ἐρημώσει πᾶσαν τὴν γῆν ἀνομία, καὶ ἡ  κακοπραγία περιτρέψει θρόνους δυναστῶν. Ἀκούσατε οὖν βασιλεῖς, καὶ σύνετε·  μάθετε δικασταὶ περάτων γῆς· ἐνωτίσασθε οἱ κρατοῦντες πλήθους, καὶ γεγαυρωμένοι  ἐπὶ ὄχλοις ἐθνῶν ὅτι ἐδόθη παρὰ Κυρίου ἡ κράτησις ὑμῖν, καὶ ἡ δυναστεία παρὰ  Ὑψίστου.

Εἰς τὴν Λιτήν.
Στιχηρὰ ᾽Ιδιόμελα.
῏Ηχος α'.
Τὸ  χρύσεον ἄνθος τῶν Μαρτύρων, καὶ λαμπρὸν τοῦ Χριστοῦ ἀριστέα, Χρύσανθον τὸν  ἔνδοξον, μαρτυρικοῖς ἐπαίνοις στέψωμεν· ὁλικῇ γὰρ διανοίᾳ, ἀκολουθήσας τῷ  Σωτῆρι, τούτου τὸ πάθος ἐμιμήσατο, ἀθλητικοῖς ἀγῶσι· καὶ τῆς αὐτοῦ βασιλείας  μετασχών, τοῦ ξύλου τῆς ζωῆς ἀπολαύει, θέσει θεούμενος, καὶ πρεσβεύει ἀπαύστως  ὑπὲρ τῶν ψυχῶν ἡμῶν.
῏Ηχος β'.
Τῆς  εὐσεβείας τῷ ζήλῳ πυρούμενος, τοῦ μαρτυρίου ὑπῆλθες τὰ σκάμματα, σεαυτὸν  ἀπαρνησάμενος, θεολήπτῳ ψυχῆ, παμμάκαρ Χρύσανθε· καὶ γνώμῃ κεχρυσωμένῃ, τὴν τῶν  εἰδώλων πενίαν διήλεγξας, ἐν τῷ λόγῳ τῆς χάριτος· καλῶς γὰρ ὡμολόγησας, τὴν  καλὴν ὁμολογίαν, καὶ τῷ Σωτῆρι προσενήνεξαι, ὡς θῦμα εὐπρόσδεκτον, τμηθεὶς τὸν  αὐχένα. ᾽Αλλ' ὡς Μάρτυς ἀήττητος, πρέσβευε ὑπὲρ τῶν τιμώντων σε.
Ὁ αὐτός.
Τῷ  οἰκείῳ αἵματι τῆς ἀσεβείας, σβέσας τοὺς ἄνθρακας, τὰς ψυχικὰς ἡμῶν ἀρούρας  ἤρδευσας, πρὸς εὐκαρπίαν μυστικήν, Χρύσανθε μάρτυς Χριστοῦ· τῆς γὰρ μελλούσης  ζωῆς, τὰς ἀπαρχὰς γεωργεῖς, καὶ πρὸς θεῖον ἔρωτα, ἐκκαίεις τὰς διανοίας ἡμῶν,  τοῖς μακαρίοις πόνοις σου. Δι' ὧν τὴν ἄπονον ζωὴν ἐκληρονόμησας, καὶ ἀϊδίων  ἐπάθλων ἔτυχες, ὑπὲρ ήμῶν δεόμενος, τῶν τελούντων τὴν μνήμην σου.
Δόξα. ῏Ηχος γ'.
Ἀνδρισάμενος στεῤῥῶς ἐν τῇ δοθείσῃ σοι ἰσχύϊ, ἐν ἀσθενείᾳ φύσεως, κατηγωνίσω τὸν  ἀρχαῖον πτερνιστήν, Χρύσανθε μακάριε· οὐδόλως γὰρ ἔπτηξας τὴν φρυαττομένην  κακίαν, ἀλλ' ἀπτοήτῳ ψυχῇ, ὑπῆλθες τὸ σκάμμα τῆς ἀθλήσεως· καὶ νίκης τρόπαιον  ἀράμενος, τῶν αἰωνίων ἀγαθῶν ἠξίωσαι, ἀνακεκαλυμμένως ὁρῶν, Χριστοῦ τὴν  λαμπρότητα· ἧς καὶ ἡμεῖς ἀξιωθείημεν, θεοδέκτοις λιταῖς σου, οἱ τελοῦντες τὴν  μνήμην σου, Ἅγιε.
Καὶ νῦν. Προεόρτιον. Ὁ αὐτός.
Φαιδρὰ  μὲν ἡ παρελθοῦσα Ἑορτή, ἔνδοξος ἡ παροῦσα ἡμέρα. ᾽Εν ἐκείνῃ τῷ Σωτῆρι, Μάγοι  προσεκύνησαν· ἐν ταύτῃ δὲ τὸν Δεσπότην, δοῦλος κλητὸς ἐβάπτισεν. ᾽Εκεῖ ποιμένες  ἀγραυλοῦντες, εἶδον καὶ ἐθαύμαζον· ὧδε φωνὴ τοῦ Πατρός, τὸν μονογενῆ Υἱὸν  ἐκήρυττε.

Εἰς τὸν Στίχον.
Στιχηρὰ Προσόμοια.
῏Ηχος πλ. δ'. ῍Ω τοῦ παραδόξου θαύματος!
Μάρτυς  ἀθλοφόρε Χρύσανθε, διά Χριστόν τὸν Θεόν, σεαυτὸν παραδέδωκας, πρὸς σφαγὴν  ἑκούσιον, θείῳ πόθῳ πτερούμενος· καὶ ἐκτμηθείς σου, τὴν κάραν, ἔνδοξε, πρὸς  ἀθανάτους, λήξεις ἀνέδραμες. ῀Ω τῆς λαμπρότητος! ἧς μέτοχος γέγονας ἐν οὐρανοῖς,  ὑπὲρ τῶν τιμώντων σε, ἀεὶ δεόμενος.

Στίχ.  Δίκαιος ὡς φοῖνιξ ἀνθήσει, καὶ ὡσεὶ κέδρος ἡ ἐν τῷ Λιβάνῳ πληθυνθήσεται.

Μάρτυς  ἀθλοφόρε Χρύσανθε, ἀκαταπλήκτῳ ψυχῇ, τὸν Χριστὸν ὡμολόγησας, μὴ δείσας τὰ  βάσανα, καὶ τὸν βίαιον θάνατον· ὅθεν πρὸς δόξαν, τὴν ὑπερκόσμιον, καλῶς τελέσας,  τὸν θεῖον δρόμον σου, χαίρων ἀνέδραμες, καὶ χοροῖς ἠρίθμησαι τῶν ᾽Αθλητῶν, ἡμῖν  ἱλεούμενος, Χριστὸν τὸν Κύριον.

Στίχ.  Πεφυτευμένος ἐν τῷ οἴκῳ Κυρίου, ἐν ταῖς αὐλαῖς τοῦ Θεοῦ ἡμῶν ἐξανθήσει.

Χαίροις, ἀθλοφόρε Χρύσανθε, τῆς ᾽Εκκλησίας Χριστοῦ, χρυσοῦν ἄνθος ἀμάραντον·  χαίροις, καλλιπάρθενε, Εὐφημία πανεύφημε· χαίροις, μαρτύρων, δυὰς ὑπέρτιμε, οἱ  καθελόντες, πλάνης τὸ φρύαγμα· ὡς παριστάμενοι, τοῦ Χριστοῦ τῷ βήματι ὑπὲρ ἡμῶν,  δέησιν προσάγετε, θεομακάριστοι.
Δόξα. ῏Ηχος πλ. β'.
Τῷ πυρὶ  τῆς θείας ἀγάπης, τῆς ἀπάτης φλέξας τὴν ἄκανθαν, ὡς λαμπὰς ἀειφανὴς ἀνήφθης, τῇ  ᾽Εκκλησίᾳ τοῦ Χριστοῦ, καλῶς ἀθλήσας, Χρύσανθε· ὅθεν τῷ φωτί τῶν πρεσβειῶν σου,  πρὸς τὸ φῶς τῶν θείων προσταγμάτων ἡμᾶς ὁδήγει, καὶ παθῶν τὸ σκότος σκέδασον, ὡς  ἔχων παῤῥησίαν πρὸς Κύριον, ἀθλητὰ μακάριε.
Καὶ νῦν. Προεόρτιον. ῾Ο αὐτός.
Ἔρχεται  πρὸς ᾽Ιορδάνην, Χριστὸς ἡ ἀλήθεια, τοῦ βαπτισθῆναι ὑπὸ ᾽Ιωάννου, καὶ φησὶ πρὸς  αὐτόν· ᾽Εγὼ χρείαν ἔχω ὑπὸ σοῦ βαπτισθῆναι, καὶ σὺ ἔρχῃ πρός με; οὐ τολμῶ ὁ  χόρτος προσψαῦσαι τῷ πυρί· σύ με ἁγίασον, Δέσποτα, τῆ θείᾳ ἐπιφανείᾳ σου.

᾽Απολυτίκιον.
῏Ηχος γ'. Θείας πίστεως.
Ἄνθος  εὔοσμον, θείας ἀγάπης, σκεῦος χρύσεον, τοῦ μαρτυρίου, ἀνεδείχθης, παναοίδιμε  Χρύσανθε· σὺ γὰρ ἀθλήσας νομίμως ἐδόξασας, τὸ τοῦ Σωτῆρος πανύμνητον ὄνομα.  Μάρτυς ἔνδοξε, Χριστὸν τὸν Θεὸν ἱκέτευε, δωρήσασθαι ἡμῖν τὸ μέγα ἔλεος.
Δόξα. Καὶ νῦν. Προεόρτιον.
῏Ηχος δ'. Κατεπλάγη ᾽Ιωσήφ.
Ἑτοιμάζου Ζαβουλών, καὶ εὐτρεπίζου Νεφθαλείμ. ᾽Ιορδάνη ποταμέ, στῆθι, ὑπόδεξαι  σκιρτῶν, τοῦ βαπτισθῆναι ἐρχόμενον τὸν Δεσπότην. ᾽Αγάλλου ὁ Ἀδάμ, σὺν τῇ  Προμήτορι· μὴ κρύπτετε ἑαυτούς, ὡς ἐν Παραδείσῳ τὸ πρίν· καὶ γὰρ γυμνοὺς ἰδὼν  ὑμᾶς ἐπέφανεν, ἵνα ἐνδύσῃ τὴν πρώτην στολήν. Χριστὸς ἐφάνη, τὴν πᾶσαν κτίσιν,  θέλων ἀνακαινίσαι.

ΕΙΣ ΤΟΝ ΟΡΘΡΟΝ.

Μετὰ τὴν α' Στιχολογίαν, Κάθισμα.
῏Ηχος α'. Τὸν τάφον σου, Σωτήρ.
Ἀθλήσας  ἀνδρικῶς, δι' ἀγάπην Κυρίου, καθεῖλες τὰς βουλάς, τοῦ ἐχθροῦ τοῦ δολίου· διὸ σὲ  μακαρίζομεν, ἀθλητὰ Χριστοῦ Χρύσανθε, καὶ βοῶμέν σοι· ῾Υπὲρ ἡμῶν ἐκδυσώπει, τῶν  τελούντων σου, τὴν παναοίδιμον μνήμην, ᾽Αγγέλων συνόμιλε.
Δόξα... Καὶ νῦν... Προεόρτιον. ῞Ομοιον.
Προέρχεται σαρκί, ὁ ὑπέρθεος Λόγος, ἐν ῥείθροις ποταμοῦ, βαπτισθῆναι δι' οἶκτον·  ὃν βλέπων προσερχόμενον, ᾽Ιωάννης ὁ Πρόδρομος, πίστει ἔκραξε· Σύ με ἁγίασον,  Σῶτερ, ὁ τὰ πταίσματα, τῷ ᾽Ιορδάνη ἐνθάπτων, βροτῶν ἀγαθότητι.

Μετὰ τὴν β΄. Στιχολογίαν, Κάθισμα.
῏Ηχος γ'. Τὴν ὡραιότητα.
Πόνοις  ἀθλήσεως, Μάρτυς, ἠρίστευσας, καὶ τὴν εὐσέβειαν πᾶσιν ἐτράνωσας, ὁμολογήσας τὸν  Χριστόν, ἐνώπιον ἀσεβούντων· ὅθεν οὐρανίων σε, δωρεῶν κατηξίωσεν, ὁ τῶν ὅλων  Κύριος, δεχθεὶς τοὺς ἀγῶνάς σου· ᾧ πρέσβευε ὑπὲρ τῶν τελούντων, Χρύσανθε, μνήμην  σου τὴν θείαν.
Δόξα. Καὶ νῦν... Προεόρτιον. ῞Ομοιον.
Εἰκὼν  προσέρχεται ἐπὶ τὸ βάπτισμα, ὁ ῾Υπερούσιος βροτὸς γενόμενος, ὅνπερ ἰδὼν ὁ  Βαπτιστής, ἐβόα ἐν εὐλαβείᾳ· Πῶς βαπτίσω, Δέσποτα, σὲ τὸν ἀμόλυντον; Σὺ οὖν με  ἁγίασον, ὡς πηγὴ ἀγαθότητος, καὶ δίδου ὀφλημάτων τὴν λύσιν, τοῖς προσκυνοῦσί σου  τὸ κράτος.

῏Ηχος δ'. ᾽Επεφάνης σήμερον.
Ἐν  σταδίῳ Χρύσανθε, ἀνδραγαθήσας, τὸν τῆς νίκης στέφανον, οἷα γενναῖος ᾽Αθλητής,  παρὰ Κυρίου ἀπείληφας· ὃν ἐκδυσώπει, ὑπὲρ τῶν τιμώντων σε.
῞Ομοιον.
Δόξα... Καὶ νῦν... Προεόρτιον.
Τὰς  ψυχὰς καθάρωμεν, βίῳ ἀμέμπτῳ καὶ Χριστὸν δεξώμεθα, ἥκοντα βάπτισμα λαβεῖν, αὐτῷ  βοῶντες καὶ λέγοντες· Δόξα, Οἰκτίρμον, τῆ σῇ ἀγαθότητι.

Σημ. Εἰ βούλει εἰπεῖν Εὐαγγέλιον, ἀνάγνωθι τὸ κατωτέρω  διαλαμβανόμενον.

Τὸ Α' ᾽Αντίφωνον τῶν ᾽Αναβαθμῶν τοῦ δ΄ Ἤχου.

Προκείμενον, ῏Ηχος δ'.
Δίκαιος  ὡς φοῖνιξ ἀνθήσει, καὶ ὡσεὶ κέδρος ἡ ἐν τῷ Λιβάνῳ πληθυνθήσεται.
Στίχ.  Πεφυτευμένος ἐν τῷ οἴκῳ Κυρἰου, ἐν ταῖς αὐλαῖς τοῦ Θεοῦ ἡμῶν ἐξανθήσει.

Τὸ Εὐαγγέλιον.
Ἐκ τοῦ κατὰ ᾽Ιωάννην.
(Κεφ ιε' 17 - ις' 2).
(Ζήτει τῇ 23ῃ ᾽Απριλίου ἐν τῇ Λειτουργίᾳ).
῾Ο Ν' Ψαλμός.
Δόξα...  Ταῖς τοῦ ᾽Αθλοφόρου...
Καὶ νῦν...  Ταῖς τῆς Θεοτόκου…

Στίχ.  ᾽Ελέησόν με, ὁ Θεός...
Τὸ ᾽Ιδιόμελον.
῏Ηχος β'.
Μαρτυρικῇ κεκοσμημένος εὐκλείᾳ, τῆς ἀφθαρσίας ἐκομίσω τὰς δωρεάς, παρὰ Χριστοῦ  ἀθλοθέτου, Χρύσανθε μακάριε· ὡς τῶν παθῶν γὰρ αὐτοῦ κοινωνήσας, καὶ τῆς  βασιλείας ἠξίωσαι, τελέσας τὸν ἀγῶνα· διὸ σὲ μακαρίζομεν γεραίροντες τοὺς ἄθλους  σου.

Οἱ Κανόνες. ῾Ο Προεόρτιος ἐκ τοῦ Μηναίου.
Καὶ ὁ τοῦ Μάρτυρος, οὗ ἡ ᾽Ακροστιχίς·
Τὴν σὴν  ἄθλησιν, Χρύσανθε, μέλπω. Γερασίμου.
ᾨδὴ α'.
῏Ηχος δ'. Θαλάσσης τὸ ἐρυθραῖον.
Τὸν  νοῦν μου φωτιστικαῖς πρεσβείαις σου, Χρύσανθε, λάμπρυνον, ἵνα ὑμνήσω, Μάρτυς  ἱερῶς, τοὺς ἁγίους ἀγῶνάς σου, δι' ὧν Χριστὸν ἐδόξασας, τὸν σὲ ἀξίως  μεγαλύναντα.

ᾘσχύνθη  ὁ δυσμενὴς καὶ πέπτωκεν, εἰς γῆν ὁ δόλιος, τῇ σῇ ἐνστάσει, Μάρτυς, τῆ στεῤῥᾷ·  τὸν Χριστὸν γὰρ ἐκήρυξας, καὶ δι' αὐτὸν τὸν θάνατον, προθύμως, Χρύσανθε,  ὑπέμεινας.

Νοός  σου πρὸς τὸν Χριστὸν κατεύθυνας, ἅπασαν κίνησιν, καὶ ἐκφυγὼν τὴν σχέσιν τῶν  φθαρτῶν, μαρτυρίου τὸν δίαυλον, γενναιοφρόνως ἤνυσας, Χρύσανθε, Μάρτυς  ἀγαλλόμενος.
Θεοτοκίον.
Σαρκός  μου ἀναλαβὼν τὸ φύραμα, ἐκ τῶν αἱμάτων σου, ἀναλλοιώτως, Κόρη, ὑπὲρ νοῦν, Θεὸς  ἅμα καὶ ἄνθρωπος, Χριστὸς ἐκ σοῦ προέδραμεν, ἀνακαινίζων ἡμᾶς, ῎Αχραντε.

ᾨδὴ γ'.
Εὐφραίνεται ἐπὶ σοί.
Ἠγώνισαι καρτερῶς, ὡς στρατιώτης Χριστοῦ ἄριστος, καὶ τοῦ ἐχθροῦ ἔτρωσας, ἅπασαν  τὴν δύναμιν, Χρύσανθε.

Νεκρώσεως καὶ φθορᾶς, ἀποβαλών τὸ γεηρὸν ἔνδυμα, ἀθλητικῶς, Χρύσανθε, χλαῖναν  άφθαρσίας ἐνδέδυσαι.

Αἱμάτων  σου οἱ κρουνοί, τῆς ἀσεβείας τὴν πυρὰν ἔσβεσαν, καὶ τῶν πιστῶν ἤρδευσαν,  Χρύσανθε θεόφρον, τὸ φρόνημα.
Θεοτοκίον.
Θανάτου  καὶ τῆς φθορᾶς, τῷ τοκετῷ σου λυτρωθείς, ῎Αχραντε, διὰ σοῦ, Δέσποινα, δρέπομαι  ζωὴν τὴν ἀθάνατον.

Κάθισμα.
Ταχὺ προκατάλαβε.
῏Ηχος δ'.
Ἀγῶσιν  ἀθλήσεως, καταβαλὼν τὸν ἐχθρόν, ζωὴν τὴν ἀθάνατον, διὰ θανάτου σαφῶς,ἐδρέψω,  μακάριε· ὅθεν τῆς ἀφθαρσίας, τῷ νυμφῶνι χορεύων, Χρύσανθε ἀθλοφόρε, ἐκτενῶς  ὲκδυσώπει, ὑπὲρ τῶν ἐκτελούντων τὴν πάντιμον μνήμην σου.
Προεόρτιον. ῞Ομοιον.
Ἀνθρώπων τὸ φύραμα, ἀναλαβών, ᾽Αγαθέ, προέρχῃ ὡς ἄνθρωπος, ἐν ᾽Ιορδάνῃ λαβεῖν,  Οἰκτίρμον, τὸ βάπτισμα. ῞Οθεν σου τὴν ἁγίαν, ἐπιφάνειαν, Σῶτερ, ἅπαντες  προσκυνοῦμεν, καὶ πιστῶς σοι βοῶμεν· δίδου τοῖς λατρευταῖς σου τὰ θεῖα ἐλέη σου.

ᾨδὴ δ'.
᾽Επαρθέντα σε ἰδοῦσα.
Λαμπρυνόμενος τῷ φέγγει τοῦ Παρακλήτου, τὸν σκοτασμὸν παρέδραμες, Χρύσανθε, τῆς  πλάνης, καὶ πρὸς τὴν ἀνέσπερον ἡμέραν ἐχώρησας, διὰ μαρτυρίου, πανεύφημε.

Ἡ σὴ  μνήμη ἀνατείλασα τοῖς ἐν κόσμῳ ἀκτῖσι τῶν ἀγώνων σου, ἅπασαν ἐλαύνει, ὁμίχλην  τῶν θλίψεων, δαιμόνων τε ζόφωσιν, Χρύσανθε, ᾽Αγγέλων συνόμιλε.

Σοφιστείας διαλύσας τῆς ἀσεβείας, τῷ λόγῳ τῆς χάριτος καὶ σοφίᾳ θείᾳ, Χριστὸν  ὡμολόγησας, Θεόν τε καὶ ἄνθρωπον, Χρύσανθε, ἀνδρείῳ φρονήματι.

Ἰθυνόμενος τῷ φόβῳ τῷ θείῳ, μάκαρ, ὑπῆλθες ἀνδρικώτατα, Χρύσανθε, τοὺς πόνους,  τῆς θείας ἀθλήσεως, καὶ χαίρων ἐσκήνωσας, ἐν ταῖς τῶν ῾Αγίων λαμπρότησι.
Θεοτοκίον.
Νεκρωθεὶς τῇ ἁμαρτίᾳ δι' ἀμελείας, πρὸς σέ, ῾Αγνή, κατέφυγον, καὶ θερμῶς βοῶ  σοι· Ζώωσόν με, Δέσποινα, ζωὴν ἡ κυήσασα, τὴν πηγὴν τοῦ ἐλέους, τὸν Κύριον.

ᾨδὴ ε'.
Σύ, Κύριέ μου, φῶς.
Χρύσανθον τὸν κλεινόν, εὐφημήσωμεν μάρτυρα, καὶ σὺν αὐτῷ Εὐφημίαν, τὴν  πανεύφημον κόρην, νομίμως ὡς ἀθλήσαντας.

Ῥήσεσιν  ἱεραῖς, πειθαρχῶν, μάρτυς Χρύσανθε, σεαυτὸν ἀπηρνήσω, καὶ προθύμως τὴν τρίβον,  τοῦ μαρτυρίου ἤνυσας.

Ὕψωσας  τῆς ψυχῆς, καὶ καρδίας τὸν ἔρωτα, πρὸς τὸν πανύψιστον Λόγον, καὶ προθύμως ἐδέξω,  τὸν θάνατον, ᾽Αοίδιμε.

Στέφει  πανευπρεπεῖ, ἀφθαρσίας κοσμούμενος, μὴ διαλείπῃς πρεσβεύων, ὦ Χρύσανθε  τρισμάκαρ, ὑπὲρ τῶν ἀνυμνούντων σε.
Θεοτοκίον.
Ἄχραντε  Μαριἀμ, Θεοτόκε πανύμνητε, τὴν σκοτισθεῖσαν ψυχήν μου, ἁμαρτίας τῷ ζόφῳ,  καταύγασον καὶ σῶσόν με.

ᾨδὴ ς'.
Θύσω σοι, μετὰ φωνῆς.
Νομίμως, διανύσας δυνάμει τῇ ἄνωθεν, τὸ τῆς ἀθλήσεως σκάμμα, τῆς δικαιοσύνης  παρὰ Κυρίου, ἐκομίσω, τὸ διάδημα, Χρύσανθε ἔνδοξε.

Θάλασσαν, ἀσεβείας τοῖς ῥείθροις κατέκλυσας, τῶν σῶν χυθέντων αἱμάτων, καὶ  ἀκαταπόντιστος προσωρμίσθης, πρὸς λιμένας, τῆς γαλήνης ἄνωθεν, Χρύσανθε.

Ἔχοντες, πρὸς Χριστὸν παῤῥησίαν, μακάριοι, ὑπὲρ ἡμῶν δυσωπεῖτε, Χρύσανθε θεόφρον  καὶ Εὐφημία, ὡς ἂν λύσιν, τῶν πταισμάτων ἀεὶ κομιζώμεθα.
Θεοτοκίον.
Μαρία,  Θεοτόκε Παρθένε ἀμόλυντε, τὴν μολυνθεῖσαν ψυχήν μου, κάθαρον τοῖς ῥείθροις τοῦ  σοῦ ἐλέους, καὶ πρὸς κτῆσιν, ἀληθοῦς μετανοίας με ἴθυνον.

Κοντάκιον.
῏Ηχος δ'. Τὰ ἄνω ζητῶν.
Τοῖς  ῥείθροις, σοφέ, αἱμάτων σου ἐξήρανας, τῆς πλάνης δεινά, καὶ ψυχοφθόρα ῥεύματα,  καὶ πρὸς πηγὴν ἀθάνατον, αἰωνίου ζωῆς κατεσκήνωσας· διὸ δυσώπει διδόναι ἡμῖν,  πταισμάτων τὴν λύσιν, μάρτυς Χρύσανθε.
Ὁ Οἶκος.
Τῇ φωνῆ  τοῦ Σωτῆρος ἀκολουθήσας, πάντα τὰ ἐν κόσμῳ τερπνὰ καὶ ἡδέα ἀπώσω, καὶ σαυτὸν  ἀπαρνησάμενος, πρὸς μαρτυρικὰ ἐχώρησας σκάμματα, ἀγάπῃ θείᾳ τιτρωσκόμενος, καὶ  πρὸς αἰώνιον ζωὴν ὁλοτρόπῳ σπουδῇ ἐπειγόμενος, μακάριε· καὶ εὐτόλμως κηρύξας  Χριστοῦ τὸ ὄνομα, οὐκ ἔπτηξας τὴν τῶν ἀντικειμένων μανίαν, οὐδὲ θανάτου τὴν  ψῆφον, ὡς ᾽Αθλητὴς  ἐνθεώτατος· διὸ καλῶς τελέσας τὸν ἀγῶνα, καὶ τῶν οὐρανίων ἐπάθλων έπιτυχών, ἀεὶ  δυσώπει διδόναι ἡμῖν, πταισμάτων τὴν λύσιν, μάρτυς Χρύσανθε.

Συναξάριον.
Τῇ Δ'  τοῦ αὐτοῦ μηνός, Μνήμη τοῦ ἀγίου ἐνδόξου καὶ καλλινίκου μάρτυρος Χρυσάνθου.
Στίχοι.
Χρύσανθος ἀνθεῖ καρπὸν ἥδιστον πάνυ,
Τὸν καὶ  πολὺ φανέντα κρείττω χρυσίου.
Χρύσανθος τετάρτῃ ἐξεπέρησεν ἆθλον ἀργαλέον.

Οὗτος  παῤῥησίᾳ ὁμολογήσας καὶ κηρύξας τὸ ὄνομα τοῦ Σωτῆρος ἡμῶν ᾽Ιησοῦ Χριστοῦ, τοῦ  Θεοῦ, καὶ μηδόλως δειλιάσας τὴν τῶν ἀντικειμένων ὲχθρῶν δύναμιν, κατῄσχυνε, διὰ  τῆς στεῤῥᾶς καὶ ὰμεταθέτου πίστεώς του, τὰ τῆς πλάνης σεβάσματα. Παρεστὼς δὲ  ἐνώπιον ἀρχόντων καὶ ἡγεμόνων καὶ εὐθαρσῶς ὁμολογήσας τὸν Χριστὸν εἶναι Υἱὸν τοῦ  Θεοῦ καὶ Θεὸν ἀληθινόν, καὶ καλῶς τελέσας τὸν τῆς ἀθλήσεως ἀγῶνα, ἐδέξατο παρὰ  τοῦ Κυρίου τὸν τῆς αἰωνίου ζωῆς στέφανον, τμηθεὶς τὸν αὐχένα καὶ συναριθμηθεὶς  ταῖς τῶν ἁγίων Μαρτύρων χορείαις, ὡς μάρτυς ἀληθείας καὶ στρατιώτης Χριστοῦ  ἀκαταγώνιστος.

Τῇ αὐτῇ  ὴμέρᾳ, Μνήμη τῆς ἁγίας μάρτυρος Εὐφημίας, τῆς πλησίον τοῦ ἁγίου μάρτυρος  ᾽Ακακίου.
Στίχοι.
Εὐφημίας λόγος σε τὴν Εὐφημίαν
Τρανῶς  κατηξίωσε τῆς ἀθανάτου.

Τῇ αὐτῇ  ἡμἐρᾳ, ῾Η Σύναξις τῶν ἁγίων καὶ ἐνδόξων ῾Εβδομήκοντα ᾽Αποστόλων.
Στίχοι.
Τοὺς  ῾Εβδομήκοντ' εὐκλεεῖς ᾽Αποστόλους
Καὶ ὧδ'  ὁμοῦ σύμπαντας εὐφημεῖν θέμις.
᾽Αμφὶ  τετάρτην ἄνδρας ἀγακλεέας κυδαίνω.

Τῇ αὐτῇ  ἡμέρᾳ, Ὁ ὅσιος Θεόκτιστος, ὁ ῾Ηγούμενος τοῦ ἐν τῷ Κουκούμῳ τῆς Σικελίας, ἐν  εἰρήνῃ τελειοῦται.
Στίχοι.
᾽Εν τῇ  χλοαυγεῖ τῆς ᾽Εδὲμ Θεοκτίστῳ
Μοῖραν  δίδως, ἄκτιστε τοῦ Θεοῦ Λόγε.

Τῇ αὐτῇ  ἡμέρᾳ, Οἱ ἅγιοι ἕξ Μάρτυρες ἐν εἰρήνῃ τελειοῦνται.
Στίχοι.
Ψυχαὶ  διαυγεῖς ἓξ ἀποπτᾶσαι βίου,
῾Εξαπτέρυξι συμπαρίστανται Νόοις.

Τῇ αὐτῇ  ἡμέρᾳ, Μνήμη τῶν ἁγίων μαρτύρων Ζωσίμου μοναχοῦ καὶ ᾽Αθανασίου κομενταρησίου.
Στίχοι.
᾽Αθανάσιος συνθανὼν τῷ Ζωσίμῳ,
῎Ενδον  πέτρας ἥδιστα καὶ ζῆν ἔχει.

Τῇ αὐτῆ  ἡμέρᾳ, Μνήμη τῆς ὁσίας ᾽Απολλιναρίας τῆς Συγκλητικῆς.
Στίχοι.
Αἴρουσιν ἐκ γῆς τὴν ᾽Απολλιναρίαν·
Καὶ γὰρ  κατοικεῖν οὐρανοὺς ἦν ἀξία.

Τῇ αὐτῇ  ἡμέρᾳ, Μνήμη τοῦ ἁγίου νέου ὁσιομάρτυρος ᾽Ονουφρίου, τοῦ ἐν Χίῳ μαρτυρήσαντος ἐν  ἔτει Ι8Ι8ῳ.
Στίχοι.
Τρὶς  πληγεὶς εἰς τὸν αὐχένα, μάκαρ,
Τὴν  ζωαρχικὴν ἐδόξασας Τριάδα.

Ταῖς  αὐτῶν ἁγίαις πρεσβείαις, ὁ Θεός, ἐλέησον καὶ σῶσον ὴμᾶς. ᾽Αμήν.

ᾨδὴ ζ'.
᾽Εν τῇ καμίνῳ.
Ἐν τῇ  καμίνῳ, τῶν πειρασμῶν δρόσον δεχόμενος, Χρύσανθε ἀθλοφόρε, χάριτος θεϊκῆς,  εὐχαρίστως ἀνεκραύγαζες· Εὐλογημένος εἶ, ἐν τῷ ναῷ τῆς δόξης σου, Κύριε.

Λελαμπρυσμένος, τοῦ μαρτυρίου θείου στίγμασι, δόξης τε ἁγίας, Χρύσανθε, ταῖς  αὐγαῖς, ἀπαστράπτων ἀνακράζεις νῦν· Εὐλογημένος εἶ, ἐν τῷ ναῷ τῆς δόξης σου,  Κύριε.

Πάντα  τὰ κέντρα, τοῦ πολεμήτορος συνέτριψας, Χρύσανθε, βολίσιν ἄθλων σου ἱερῶν,  ἀνακράζων τῷ Παντάνακτι· Εὐλογημένος εἶ, ἐν τῷ ναῷ τῆς δόξης σου, Κύριε.
Θεοτοκίον.
Γένος  ἀνθρώπων, πρὸς ἀφθαρσίαν ἀνακέκληται, τῷ τῆς σῆς ἁγνείας θείῳ τοκετῷ, Θεοτόκε  ᾽Αειπάρθενε· ὅθεν ὑμνοῦμέν σε, ὡς ἀπαρχὴν σωτηρίας καὶ εἴσοδον.

ᾨδὴ η'.
Χεῖρας ἐκπετάσας Δανιήλ.
Ἔδραμες  ἀνδρείῳ λογισμῷ, τὸν τῆς ἀθλήσεως δρόμον, Μακάριε· καὶ τὰς πορείας ἐστένωσας,  τοῦ ἐχθροῦ τοῦ πολεμήτορος, καὶ πρὸς τὸ πλάτος οὐρανοῦ, ψάλλων ἀνέδραμες·  Εὐλογεῖτε, πάντα τὰ ἔργα Κυρίου τὸν Κύριον.

Ῥώμῃ  δυναμούμενος Χριστοῦ, τὴν τοῦ ἀλάστορος, ἰσχὺν ἐφαύλισας, καὶ ἀσθενείᾳ τῆς  φύσεως, ἀριστεύσας, μάρτυς Χρύσανθε, ξίφει ὑπέκλινας σαυτόν, καὶ χαίρων ἔδραμες,  ἔνθα πάντων, τῶν ᾽Αθλητῶν αἱ τάξεις χορεύουσιν.

Ἄνωθεν  ὡς μάρτυς εὐκλεής, τοῦ Παντοκράτορος, ἅγιε Χρύσανθε, τοὺς ἐκτελοῦντας τὴν μνήμην  σου, καί γεραίροντας τοὺς ἄθλους σου, ἀεὶ ἐπόπτευε, σοφέ, καὶ ῥύου πάντοτε,  πάσης βλάβης, καὶ κινδύνων παντοίων καὶ θλίψεων.
Θεοτοκίον.
Σκέπε  καὶ ἀπάλλαττε ἡμᾶς, τῶν τοῦ ἀλάστορος, βελῶν ἑκάστοτε, καί ῥυπαρῶν ἐνθυμήσεων,  κάθαρον τὸν νοῦν, Πανάχραντε, καὶ τὴν καρδίαν καὶ ψυχήν, φύλαττε πάντοτε τῶν  βοώντων Χαῖρε, Κόρη, βροτῶν τὸ διάσωσμα.

ᾨδὴ θ'.
Λίθος ἀχειρότμητος ὄρους.
Ἴσχυσας  ἑλεῖν τῆς ἀπάτης, ἐν τῇ δυνάμει τοῦ Σωτῆρος, πᾶσαν τὴν ἰσχύν, ᾽Αθλοφόρε, καὶ  μαρτυρίου στέφανον δέξασθαι. Διὸ σὲ μακαρίζομεν, Χρύσανθε μάρτυς ἀξιάγαστε.

Μνήμην  σου τελοῦντες τὴν θείαν, φιλομαρτύρων δῆμος, μάρτυς, Χρύσανθε, θερμῶς σοι  βοῶμεν· Μὴ διαλείπῃς ἀεὶ δεόμενος, λαβεῖν τὸ θεῖον ἔλεος, καὶ φωτισμὸν ἡμᾶς  οὐράνιον.

Οἱ τῆς  ᾽Εκκλησίας ἀστέρες, καὶ ᾽Ορθοδόξων οἱ προστάται, Χρύσανθος ὁ μάρτυς Κυρίου, καὶ  Εὐφημία ἡ καλλιπάρθενος, συμφώνως ἀνυμνείσθωσαν, ὡς πρεσβευταὶ ἡμῶν πρὸς Κύριον.
Θεοτοκίον.
Ὕψιστον  Θεὸν τετοκυῖα, μετὰ σαρκὸς ἀναλλοιώτως, ὕψωσον ἡμῶν τὴν καρδίαν, πρὸς τὴν ἀγάπην  τὴν θείαν, ῎Αχραντε, καὶ αἴτει ταῖς ψυχαῖς ἡμῶν, τὸν φωτισμὸν τοῦ θείου  Πνεύματος.

᾽Εξαποστειλάριον.
῾Ο οὐρανὸν τοῖς ἄστροις.
Χρύσεον  ἄνθος ὤφθης, τῆς ᾽Εκκλησίας τοῦ Χριστοῦ, ἀθλητικῇ γεωργίᾳ, εὐωδιάζον μυστικῶς,  τῶν εὐσεβῶν τὰς καρδίας, Χρύσανθε μάρτυς Κυρίου.
Προεόρτιον. ῞Ομοιον.
Ἐπὶ τὰ  ῥεῖθρα ἥκει, τοῦ ᾽Ιορδάνου ὁ Σωτήρ, ὡς ἂν βαπτίσματι θείῳ ἀποκαθάρῃ τὸν ᾽Αδάμ·  προϋπαντήσωμεν τούτῳ κεκαθαρμέναις καρδίαις.

Εἰς τοὺς Αἴνους.
῾Ιστῶμεν Στίχους δ', καὶ ψάλλομεν Στιχηρὰ Προσόμοια.
῏Ηχος α '.
Τῶν οὐρανίων ταγμάτων.
Ἀθλητικῶς ἀριστεύσας, παμμάκαρ Χρύσανθε, ἐπάθλων οὐρανίων, ἐπαξίως μετέσχες, καὶ  δόξης ἀποῤῥήτου ἀξιωθείς, ἐκτενῶς καθικέτευε, ὑπὲρ ἡμῶν τῶν τελούντων  χρεωστικῶς, τὴν σεπτήν σου μνήμην, ῞Αγιε.

Τοῖς  τῶν αἱμάτων σου ῥείθροις, παμμάκαρ Χρύσανθε, κατέσβεσας τὴν φλόγα, τῆς εἰδώλων  ἀπάτης καὶ ὤμβρησας τὴν δρόσον τὴν ἐκ Θεοῦ, τὴν εὐφραίνουσαν, ῞Αγιε, τὰς  διανοίας τῶν ὕμνοις τε καὶ ᾠδαῖς, εὐφημούντων σου τὴν ἄθλησιν.

Τῆς  ἀφθαρσίας τῷ στέφει καλλωπιζόμενος, ὡς μάρτυς τοῦ Σωτῆρος, Χρύσανθε ἀθλοφόρε,  δυσώπει ἐκλυτροῦσθαι φθοροποιῶν, πειρασμῶν τε καὶ θλίψεων, τοὺς ἐκτελοῦντας ἐν  πίστει εἰλικρινεῖ, τὴν ἁγίαν σου πανήγυριν.

Τοῦ  Παρακλήτου τῇ αἴγλῃ καταλαμπόμενοι, Χρύσανθε ἀθλοφόρε, καὶ σεμνὴ Εὐφημία,  αἰτεῖσθε τὸν σωτήριον ἱλασμόν, καὶ πταισμάτων τὴν ἄφεσιν, τοῖς τὴν σεπτὴν ὑμῶν  μνήμην
καὶ  παμφαῆ, κατὰ χρέος ἑορτάζουσι.
Δόξα... ῏Ηχος πλ.α'.
Τῷ φωτὶ  τῆς πίστεως, τὴν ζωὴν ῥυθμίζων, ἀθλητικῆς εὐκλείας ἐπέβης, καλῶς ἀγωνισάμενος,  Χρύσανθε θεόφρον. Τῷ γὰρ Χριστῷ ἀκολουθῶν, ὑπὲρ τῆς δόξης αὐτοῦ, τῆς προσκαίρου  ζωῆς οὐκ ἐφείσω, ἀλλ' οἰκείῳ αἵματι, τὴν πρὸς αὐτὸν τελειοτάτην ἐκύρωσας ἀγάπην.  ᾽Αλλ᾽ ὡς ἔχων παῤῥησίαν πρὸς αὐτόν, ἱκέτευε δεόμεθα, ῥύεσθαι ἡμᾶς πάσης θλίψεως,  καὶ σωθῆναι τὰς ψυχὰς ἡμῶν.
Καὶ νῦν.
Προεόρτιον. ῾Ο αὐτός.
Ἐν  ᾽Ιορδάνῃ ποταμῷ Χριστὸς ὁ Θεὸς ἡμῶν, μολεῖ πρὸς τὸ Βάπτισμα, καθᾶραι θέλων ἡμᾶς,  ἐκ τῶν ἀνομιῶν ἡμῶν, τῇ αὐτοῦ ἐπιφανείᾳ, ὡς μόνος ἀγαθὸς καὶ φιλάνθρωπος.

Δοξολογία Μεγάλη, καὶ ᾽Απόλυσις.

ΕΙΣ ΤΗΝ ΛΕΙΤΟΥΡΓΙΑΝ.

Τὰ Τυπικά, οἱ Μακαρισμοί, καὶ ἐκ τῶν Κανόνων ᾠδὴ γ' τοῦ Προεορτίου καὶ ᾠδὴ ς'  τοῦ Μάρτυρος.

῾Ο ᾽Απόστολος.
Προκείμενον. ῏Ηχος βαρύς, (Ψαλμ. ξγ').
Εὐφρανθήσεται δίκαιος ἐν τῷ Κυρίῳ.
Στίχ.  Εἰσάκουσον, ὁ Θεός, τῆς προσευχῆς μου.

Πρὸς Τιμόθεον β' Ἐπιστολῆς Παύλου τὸ Ανάγνωσμα.
(Κεφ. β' 1-10)
(Ζήτει τῇ 26η ᾽Οκτωβρίου).
Τέκνον  Τιμόθεε, ἐνδυναμοῦ ἐν τῇ χάριτι τῇ ἐν Χριστῷ ᾽Ιησοῦ, καὶ ἃ ἤκουσας παρ' ἐμοῦ διὰ  πολλῶν μαρτύρων, ταῦτα παράθου πιστοῖς ἀνθρώποις, οἵτινες ἱκανοὶ ἔσονται καὶ  ὲτέρους διδάξαι. Σὺ οὖν κακοπάθησον ὡς καλὸς στρατιώτης ᾽Ιησοῦ Χριστοῦ. Οὐδεὶς  στρατευόμενος ἐμπλέκεται ταῖς τοῦ βίου πραγματείαις, ἵνα τῷ στρατολογήσαντι  ἀρἐσῃ. ᾽Εὰν δὲ καὶ ἀθλῇ τις, οὐ στεφανοῦται, ἐὰν μὴ νομίμως ἀθλήσῃ. Τὸν κοπιῶντα  γεωργὸν δεῖ πρῶτον τῶν καρπῶν μεταλαμβάνειν. Νόει ἅ λέγω· δῴη γάρ σοι ὁ Κύριος  σύνεσιν ἐν πᾶσι. Μνημόνευε ᾽Ιησοῦν Χριστὸν ἐγηγερμένον ἐκ νεκρῶν, ἐκ σπέρματος  Δαυΐδ, κατὰ τὸ εὐαγγέλιόν μου· ἐν ᾧ κακοπαθῶ μέχρι δεσμῶν ὡς κακοῦργος· ἀλλ' ὁ  λόγος τοῦ Θεοῦ οὐ δέδεται. Διὰ τοῦτο πάντα ὑπομένω διὰ τοὺς ἐκλεκτούς, ἵνα καὶ  αὐτοὶ σωτηρίας τύχωσι τῆς ἐν Χριστῷ ᾽Ιησοῦ μετὰ δόξης αἰωνίου.

᾽Αλληλούϊα (γ'), ῏Ηχος α', (Ψαλμ. 91').
Στίχ.  Δίκαιος ὡς φοῖνιξ ἀνθήσει, καὶ ὡσεὶ κέδρος ἡ ἐν τῷ Λιβάνῳ πληθυνθήσεται.
Πεφυτευμένος ἐν τῷ οἴκῳ Κυρίου, έν ταῖς αὐλαῖς τοῦ Θεοῦ ἡμῶν ἐξανθήσει.

Τὸ Εὐαγγέλιον.
Ἐκ τοῦ κατἁ Ματθαῖον.
(Κεφ 1' 16- 22)
(Ζήτει τῇ Τετάρτῃ τῆς Γ΄ Ἑβδομάδος Ματθαίου).
Εἶπεν ὁ  Κύριος τοῖς ἑαυτοῦ μαθηταῖς· ᾽Ιδοὺ ἐγὼ ἀποστέλλω ὑμᾶς ὡς πρόβατα ἐν μέσῳ  λύκων...

Κοινωνικόν.
Εἰς  μνημόσυνον αἰώνιον ἔσται δίκαιος. ᾽Αλληλούϊα.

Μεγαλυνάριον.
Χαίροις, εὐσεβείας ἄνθος τερπνόν, Χρύσανθε παμμάκαρ, γεωργίᾳ ἀθλητικῇ, τὰς τῶν  εὐσεβούντων, αἰσθήσεις κατευφραῖνον, καὶ πλάνης τὸ δυσῶδες, διῶκον πάντοτε.

Δίστιχον.
Χρύσανθε, χρύσωσον ἀρετῶν χρυσίῳ
Γεράσιμον μέλψαντα τὴν ἄθλησίν σου.

</document>
