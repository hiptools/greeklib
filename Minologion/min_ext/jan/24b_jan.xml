<?xml version="1.0" encoding="UTF-8"?>
<document book="min_ext" part="jan" name="24b_jan" title="Μνήμη τῆς Ὁσίας Μητρὸς ἡμῶν Ξένης.">
ΙΑΝΟΥΑΡΙΟΥ ΚΔ
ΙΑΝΟΥΑΡΙΟΥ  ΚΔ'.
ΜΝΗΜΗ
ΤΗΣ ΟΣΙΑΣ  ΜΗΤΡΟΣ ΗΜΩΝ
ΞΕΝΗΣ
ΠΟΙΗΜΑ  ΓΕΡΑΣΙΜΟΥ ΜΙΚΡΑΓΙΑΝΝΑΝΙΤΟΥ

ΕΝ Τῼ ΜΙΚΡῼ  ΕΣΠΕΡΙΝῼ

Ἱστῶμεν  στίχους δ'. καὶ ψάλλομεν τὰ ἑξῆς Προσόμοια.
Ἦχος α'. Τῶν  οὐρανίων ταγμάτων.
Τὸν  δι’ ἡμᾶς ξενωθέντα δι’ ἀγαθότητα, ποθήσασα Ὁσία, ὁλοτρόπῳ καρδίᾳ, ἁπάντων  ἐξενώθης τῶν γεηρῶν, καὶ αὐτῷ ἠκολούθησας· ἐντεῦθεν ξένων ἠξίωσαι δωρεῶν, Ξένη  Μῆτερ παμμακάριστε.

Μεταναστεύουσα πρῴην τῇ διαθέσει σεμνή, καὶ βεβαιοῦσα ἔργῳ, τὸ κριθέν σοι  ἐννοίᾳ, ἐξῆλθες τῆς ματαίας τῶν ἡδονῶν, μακαρία λειότητος, καὶ ἀρετῶν τῇ τραχείᾳ  εὐθυδρομεῖς, ἀναβάσει ξενιτεύσασα.

Ἐν τῷ  λιμένι τοῦ θείου προσορμισθεῖσα ἰσθμοῦ, διαπερᾷς κυμάτων, τῶν τοῦ κόσμου τὸν  σάλον· ψυχῆς δέ σου τὸ πλοῖον ὅλον σεμνή, ἀδιάκλυστον φέρουσα, ἐξ ἡδονῶν τῆς  πικρίας τῶν μυστικῶν, ἀγωγίμων μένεις ἔμπλεως.

Θεοπρεπεῖ τῇ μιμήσει σὺ ξενιτεύσασα, τοῦ δι’ἡμᾶς ἐξ ἄνω, πρὸς ἡμᾶς κατελθόντος,  ὑψῶσαι τοὺς πεσόντας μένεις σεμνή, συγγενέσι μὲν ἄγνωστος, ἀλλ’ εὐσεβέσι γνωστὴ  ὡς πρὸς τὸν Θεόν, Ξένη πάντοτε πρεσβεύουσα.
Δόξα.  Ἦχος α'.
Τῷ  πυρὶ τῆς θείας ἀγάπης, ἀναφλεχθεῖσα τὴν ψυχήν, ἀσκητικοῖς καμάτοις ἔλαμψας, ὡς  λαμπὰς θεόφωτος, Ξένη πανεύφημε· πᾶσαν γὰρ ὕλην ἀποθεμένη, ἔξω κόσμου καὶ σαρκὸς  ἐβίωσας, τῷ σῷ νυμφίῳ Χριστῷ ἀναγομένη· οὗ νῦν τῆς δόξης τρυφῶσα, καὶ τὸ  ἄχραντον κάλλος ὁρῶσα, πρέσβευε δεόμεθα, ὑπὲρ τῶν τιμώντων σε.
Καὶ νῦν.  Θεοτοκίον.
Ἁμαρτωλῶν τάς δεήσεις προσδεχομένη, καὶ θλιβομένων στεναγμὸν μὴ παρορῶσα,  πρέσβευε τῷ ἐξ ἁγνῶν λαγόνων σου, σωθῆναι ἡμᾶς Παναγία Παρθένε.

Ἀπόστιχα.
Ἦχος β'. Οἶκος  τοῦ Ἐφραθᾶ.
Ξένη  ἐπὶ τῆς γῆς, ζωὴν πολιτευθεῖσα, ὦ Ξένη μακάρια, ξενίας οὐρανίου, περιφανῶς  ἠξίωσαι.
Στίχ.  Ὑπομένων ὑπέμεινα τὸν Κύριον καὶ προσέσχε μοι.
Κάλλος παρθενικόν, ἀσκήσεως ἀγῶσι, λαμπρότερον Κυρίῳ, παρέστησας Ὁσία, τῷ σὲ  λαμπρῶς δοξάσαντι.
Στίχ.  Καὶ ἔστησεν ἐπὶ πέτραν  τοὺς πόδας μου...
Βρύει  σου ἡ σορός, ἡ τῶν λειψάνων Μῆτερ, ἰάσεων τὰ ῥεῖθρα, καὶ ἄνθρακας σβεννύει,  πολυειδῶν κακώσεων.
Δόξα.  Τριαδικόν.
Δύναμιν πανσθενῆ, ἐκ σοῦ Τριὰς Ἁγία, Πάτερ Υἱὲ καὶ Πνεῦμα, λαβοῦσα ἡ Ὁσία,  ἀσκητικῶς ἠρίστευσε.
Καὶ νῦν.  Θεοτοκίον.
Ἔσχες  ἐν τῇ γαστρί, ἀνερμηνεύτῳ λόγῳ, τὸν φέροντα τὰ πάντα, καινίζοντα Παρθένε, ἡμᾶς  δι’ ἀγαθότητα.

ΕΝ Τῼ ΜΕΓΑΛῼ  ΕΣΠΕΡΙΝῼ

Μετὰ τὸν  Προοιμιακόν, τὸ  μακάριος ἀνήρ. Εἰς δὲ τὸ Κύριε ἐκέκραξα  ἱστῶμεν στίχους στ'. καὶ ψάλλομεν τὰ ἑξῆς Προσόμοια.
Ἦχος β'. Ὅτε  ἐκ τοῦ ξύλου.
Ξένην  φερωνύμως βιοτήν, πάντων τῶν ἐν κόσμῳ ἡδέων, σοφῶς ἐβίωσας, Ξένη παμμακάριστε,  νύμφη Χριστοῦ τοῦ Θεοῦ· διὰ τοῦτο δεδόξασαι, δυνάμεσι θείαις, καὶ ξένοις  χαρίσμασι, Πνεύματος χάριτι. Ὅθεν τὴν ἁγίαν σου μνήμην, χαίροντες τελοῦμεν Ὁσία,  καὶ τὸν σὲ δοξάσαντα δοξάζομεν.

Γένους περιφάνειαν σεμνή, ἔρωτι τρωθεῖσα τῷ θείῳ, ἐμφρόνως ἔλιπες, πλοῦτον  διαρρέοντα, καὶ δόξαν πρόσκαιρον, καὶ μνηστῆρα τὸν γήϊνον, καὶ τῷ ἀθανάτῳ,  χαίρουσα μεμνήστευσαι, ὡς καλλιπάρθενος· ὅθεν οὐρανίων θαλάμων, Ξένη θεοφόρε  μετέσχες, κάλλος καθορῶσα τὸ ἀμήχανον.

Λάθρα  τῆς πατρίδος σου σεμνή, καὶ τῆς πατρικῆς σου ἑστίας, ἀναχωρήσασα, ἄρασα ἐπ' ὤμων  σου, τόν τοῦ Σωτῆρος ζυγόν, ἀνενδότῳ φρονήματι, καὶ διὰ θαλάσσης, ἐπὶ  Ἀλεξάνδρειαν, καὶ Κῶν χωρήσασα, εὗρες ὃ ἐζήτεις Ὁσία, πάντων τῶν φθαρτῶν  νεκρωθεῖσα, μετὰ τῶν διττῶν θεραπαινίδων σου.

Παύλῳ  τῷ θεράποντι Θεοῦ, Μῆτερ κολληθεῖσα ὁσίως, ὡς πλήρει χάριτος, σὺν αὐτῷ  προσέδραμες, εἰς πόλιν Μύλασσαν, ἔνθα οἶκον δομήσασα, Στεφάνῳ τῷ θείῳ, τύπον  θείων πράξεων, σαυτὴν παρέστησας, Ξένη ταῖς σεμναῖς μοναστρίαις, καὶ τοῦ  ἀρχεκάκου Βελίαρ, πᾶσαν τὴν ἰσχὺν καταπεπάτηκας.

Ὅτε ὁ νυμφίος σου Χριστός, πρὸς τοὺς οὐρανίους θαλάμους, σὲ προσελάβετο, τότε διὰ κύκλου σε ἀστέρων ἔδειξε, οὐρανόθεν τοῖς πέρασι, τὴν σὴν φανερώσας, δόξαν καὶ λαμπρότητα, Ὁσία ἅπασι· ὅθεν καὶ ἰάματα πλεῖστα, ἔβλυσε τὸ θεῖόν σου σκῆνος, Ξένη πρὸς ταφὴν σεπτῶς ἀγόμενον.

Κρήνην ἰαμάτων δαψιλῆ, ἔσχε σου τὸ ἅγιον σκῆνος, πάλαι ἡ Μύλασσα, καὶ ἡ Σηλυβρία  δὲ αὐτῷ πλουτήσασα, ἐν αὐτῷ Μῆτερ ἔχαιρεν, ἡμεῖς δὲ ἐκ τούτου, τμήματα  κατέχοντες, ἁγιαζόμεθα. Ὅθεν καὶ τὴν θείαν σου μνήμην, ἐν τῷ ναῷ συνελθόντες,  Ξένη γηθοσύνως ἑορτάζομεν.
Δόξα.  Ἦχος πλ. β'.
Σήμερον ὡς σελήνη πλησιφαής, ἡ τῆς Ὁσίας Ξένης μνήμη, τῇ Ἐκκλησίᾳ ἀνέτειλεν· ἐκ  τοῦ Ἡλίου γὰρ τοῦ νοητοῦ, τὸ φῶς λαμβάνουσα, καταλαμπρύνει τοὺς βοῶντας· χαίροις  ἡ τὴν γυναικείαν ἀσθένειαν ἀπορρίψασα, καὶ πρὸς ἀνδρικοὺς ἀγῶνας, στερροτάτῃ  ψυχῇ χωρήσασα· χαὶροις ἡ προσφυεῖ προσηγορίᾳ, τὴν οἰκείαν ζωὴν δηλοῦσα, ὡς  οὐρανόφρων ἐν πᾶσι· χαίροις Παρθένων ἀγλάϊσμα, Ὁσίων δόξα, καὶ τῶν Ἀγγέλων  ἰσοστάσιε· μεθ' ὧν πρέσβευε τῷ σῷ νυμφίῳ Χριστῷ, σώζεσθαι ἡμᾶς πάσης θλίψεως.
Καὶ νῦν.  Ὁ αὐτός.
Τίς  μὴ   μακαρίσει  σε,   Παναγία  Παρθένε;  τίς  μὴ  ἀνυμνήσει  σου τὸν  ἀλόχευτον  τόκον;  ὁ  γὰρ  ἀχρόνως  ἐκ  Πατρὸς  ἐκλάμψας  Υἱὸς  μονογενής,  ὁ  αὐτὸς  ἐκ  σοῦ  τῆς  Ἁγνῆς  προῆλθεν,  ἀφράστως  σαρκωθείς,  φύσει  Θεὸς  ὑπάρχων,  καὶ  φύσει  γενόμενος  ἄνθρωπος  δι'  ἡμᾶς,  οὐκ  εἰς  δυάδα  προσώπων  τεμνόμενος,  ἀλλ'  ἐν  δυάδι  φύσεων,  ἀσυγχύτως  γνωριζόμενος.  Αὐτὸν  ἱκέτευε,  σεμνὴ   Παμμακάριστε,  ἐλεηθῆναι  τὰς  ψυχὰς  ἡμῶν.

Εἴσοδος, Φῶς  ἱλαρόν, τὸ Προκείμενον τῆς ἡμέρας, καὶ τὰ Ἀναγνώσματα.
Παροιμιῶν τὸ  Ἀνάγνωσμα. (Κεφ. λα'. 10 — 26)
Γυναῖκα ἀνδρείαν τίς εὑρήσει; τιμιωτέρα δέ ἐστι λίθων πολυτελῶν ἡ τοιαύτη.  Μηρυομένη ἔρια καὶ λῖνον, ἐποίησεν εὔχρηστον ταῖς χερσὶν αὐτῆς. Ἐγένετο ὡσεὶ  ναῦς ἐμπορευομένη μακρόθεν, συνάγει δὲ αὕτη τὸν βίον. Καὶ ἀνίσταται ἐκ νυκτῶν,  καὶ ἔδωκε βρώματα τῷ οἴκῳ, καὶ ἔργα ταῖς θεραπαίναις. Θεωρήσασα γεώργιον  ἐπρίατο, ἀπὸ δὲ καρπῶν χειρῶν αὐτῆς, κατεφύτευσε κτῆμα. Ἀναζωσαμένη ἰσχυρῶς τὴν  ὀσφὺν αὐτῆς, ἤρεισε τοὺς βραχίονας αὐτῆς εἰς ἔργον. Ἐγεύσατο ὅτι καλόν ἐστι τὸ  ἐργάζεσθαι, καὶ οὐκ ἀποσβέννυται ὅλην τὴν νύκτα ὁ λύχνος αὐτῆς. Τὰς χεῖρας αὐτῆς  ἐκτείνει ἐπὶ τὰ συμφέροντα, τοὺς δὲ πήχεις αὐτῆς ἐρείδει εἰς ἄτρακτον. Χεῖρας δὲ  αὐτῆς διήνοιξε πένητι, καρπὸν δὲ ἐξέτεινε πτωχῷ. Ἰσχὺν καὶ εὐπρέπειαν ἐνεδύσατο,  καὶ εὐφράνθη ἐν ἡμέραις ἐσχάταις.
Σοφίας  Σολομῶντος τὸ Ἀνάγνωσμα.
(Κεφ. ε'. 15 -  στ'. 3)
Δίκαιοι εἰς τὸν αἰῶνα ζῶσι, καὶ ἐν Κυρίῳ ὁ μισθὸς αὐτῶν, καὶ ἡ φροντὶς αὐτῶν  παρὰ Ὑψίστω· διὰ τοῦτο λήψονται τὸ βασίλειον τῆς εὐπρεπείας, καὶ τὸ διάδημα τοῦ  κάλλους ἐκ χειρὸς Κυρίου· ὅτι τῇ δεξιᾷ αὐτοῦ σκεπάσει αὐτούς, καὶ τῷ βραχίονι  ὑπερασπιεῖ αὐτῶν. Λήψεται πανοπλίαν τὸν ζῆλον αὐτοῦ, καὶ ὁπλοποιησει τὴν κτίσιν  εἰς ἄμυναν ἐχθρῶν· ἐνδύσεται θώρακα δικαιοσύνην καὶ περιθήσεται κόρυθα κρίσιν  ἀνυπόκριτον. Λήψεται ἀσπίδα ἀκαταμάχητον ὁσιότητα, ὀξυνεῖ δὲ ἀπότομον ὀργὴν εἰς  ῥομφαῖαν, συνεκπολεμήσει δ΄ αὐτῷ ὁ κόσμος ἐπὶ τοὺς παράφρονας· πορεύσονται  εὔστοχοι βολίδες ἀστραπῶν, καὶ ὡς ἀπὸ εὐκύκλου τόξου τῶν νεφῶν, ἐπὶ σκοπῶν  ἁλοῦνται καὶ ἐκ πετροβόλου θυμοῦ πλήρεις ῥιφθήσονται χάλαζαι· ἀγανακτήσει  κατ'αὐτῶν ὕδωρ θαλάσσης, ποταμοὶ δὲ συγκλείσουσιν ἀποτόμως· ἀντιστήσεται αὐτοῖς  πνεῦμα δυνάμεως, καὶ ὡς λαῖλαψ ἐκλικμήσει αὐτούς, καὶ ἐρημώσει πᾶσαν τὴν γῆν  ἀνομία, καὶ ἡ κακοπραγία περιτρέψει θρόνους δυναστῶν. Ἀκούσατε οὖν βασιλεῖς καὶ  σύνετε· μάθετε δικασταὶ περάτων γῆς· ἐνωτίσασθε οἱ κρατοῦντες πλήθους, καὶ  γεγαυρωμένοι ἐπὶ ὄχλοις ἐθνῶν ὅτι ἐδόθη παρὰ Κυρίου ἡ κράτησις ὑμῖν, καὶ ἡ  δυναστεία παρὰ Ὑψίστου.
Σοφίας  Σολομῶντος τὸ ἀνάγνωσμα.
(Κεφ. δ',  7-15)
Δίκαιος ἐὰν φθάσῃ  τελευτῆσαι, ἐν ἀναπαύσει ἔσται· γῆρας γὰρ τίμιον οὐ τὸ πολυχρόνιον, οὐδὲ ἀριθμῷ  ἐτῶν μεμέτρηται. Πολιὰ δέ ἐστι φρόνησις ἀνθρώποις καὶ ἡλικία γήρως βίος  ἀκηλίδωτος. Εὐάρεστος τῷ Θεῷ γενόμενος ἠγαπήθη καὶ ζῶν μεταξὺ ἁμαρτωλῶν  μετετέθη. Ἡρπάγη μὴ κακία ἀλλάξῃ σύνεσιν αὐτοῦ ἢ δόλος ἀπατήσῃ ψυχὴν αὐτοῦ.  Βασκανία γὰρ φαυλότητος ἀμαυροῖ τὰ καλὰ καὶ ῥεμβασμὸς ἐπιθυμίας μεταλλεύει νοῦν  ἄκακον. Τελειωθεὶς ἐν ὀλίγῳ ἐπλήρωσε χρόνους μακροὺς· ἀρεστὴ γὰρ ἦν Κυρίῳ ἡ ψυχὴ  αὐτοῦ, διὰ τοῦτο ἔσπευσεν ἐκ μέσου πονηρίας. Οἱ δὲ λαοὶ ἰδόντες καὶ μὴ  νοήσαντες, μηδὲ θέντες ἐπὶ διανοίᾳ τὸ τοιοῦτον, ὅτι χάρις καὶ ἔλεος ἐν τοῖς  ὁσίοις αὐτοῦ καὶ ἐπισκοπὴ ἐν τοῖς ἐκλεκτοῖς αὐτοῦ.

Εἰς τὴν Λιτήν,  Ἰδιόμελα. Ἦχος α'.
Εὐφραίνετο πάλαι, ἡ τῆς Καρίας Μύλασσα, τῷ τιμίῳ λειψάνῳ σου, καυχωμένη Ὁσία·  ἡμεῖς δὲ ἐξ αὐτοῦ πλοῦτοῦντες, χάριν καὶ ἔλεος καρπούμεθα, καὶ βελτίωσιν ἠθῶν,  καὶ ἱλασμὸν πταισμάτων καὶ τῷ ἁγίῳ σου ναῷ προστρέχοντες, ἐναργῶς κομιζόμεθα,  τῆς προστασίας σου τὰς δωρεάς· καὶ τὴν θείαν σου τελοῦντες μνήμην, εὐλαβῶς  βοῶμέν σοι· Ξένη Ὁσία Μῆτερ, μὴ παύσῃ πρεσβεύουσα, ὑπὲρ τῶν τιμώντων σε.
Ὁ αὐτός.
Ῥώμη  ἡ περίβλεπτος, ὡς ῥόδον σε ἢνθησε, καὶ Μύλασσα δεξαμένη σε, τῷ Χριστῷ  προσήγαγεν, ἀσκητικῶς γεωργηθεῖσαν· πᾶσα δὲ ἡ Ἐκκλησία, τῇ εὐωδίᾳ τοῦ βίου σου,  εὐφράνθη Ὁσία· ὡς γὰρ νεᾶνις ἐκλεκτή, εἰς ὀσμὴν μύρων Χριστοῦ ἔδραμες, καὶ τοὺς  ἱδρῶτας τῶν καμάτων σου, ὑπὲρ μύρα καὶ ἀρώματα, αὐτῷ προσενήνοχας· ὅθεν ἀξίως  δοξασθεῖσα, Ξένη μακαρία, ἀπαύστως ἱκέτευε, ὑπὲρ τῶν ψυχῶν ἡμῶν.
Ἦχος β'.
Τὴν  τοῦ βίου περιφάνειαν, καταλιποῦσα ὡς πρόσκαιρον, ἐπτερώθης θείῳ ἔρωτι, πρὸς  δόξαν τὴν κρείττονα· καὶ τῷ Χριστῷ νυμφευθεῖσα, φθαρτοῦ νυμφίου κοινωνίαν,  ἐμφρόνως ἀπώσω, ἀπανθούσης μακρυνθεῖσα εὐκλείας· σὺ γὰρ ἐν κόσμῳ νεκρωθεῖσα,  πρὸς ζωὴν ὑπερκόσμιον, διὰ μεγίστων καμάτων, ἔσπευσας Μῆτερ· καὶ νῦν τυχοῦσα τῆς  ἐφέσεως, ἐν οὐρανίοις αὐλίζῃ θαλάμοις, ὑπὲρ ἡμῶν Χριστῷ πρεσβεύουσα, Ξένη  παναοίδιμε.
Ἦχος γ'.
Ξενωθεῖσα τῶν φθαρτῶν, καὶ τὴν φερώνυμον κλῆσιν προσηκαμένη, ξενοτρόπως ἐβίωσας,  τῇ ξένῃ ἀσκήσει σου, Ξένη Ὁσία θεόσοφε· ἐν γὰρ χώρᾳ ξένῃ γεγονυῖα, πάντα τὰ σὰ  ἀνέθου, τῷ ξένῳ νυμφίῳ σου Χριστῷ, τῷ σὲ δυναμώσαντι, τῷ τῆς ἀσκήσεως σκάμματι·  καὶ Παύλου τοῦ Ὁσίου χερσίν, ἰθυνομένη ὁσίως, πρὸς τὸν σκοπὸν τῆς ἄνω κλήσεως,  λαμπαδηφόρος ἀνέδραμες, οἷα φρονίμη παρθένος. Ἀλλ' ὡς τὸν καρπὸν δρεπομένη τῆς  ζωῆς, ἱκέτευε Μῆτερ, τυχεῖν καὶ ἡμᾶς ζωῆς τῆς κρείτονος.
Δόξα.  Ἦχος δ'.
Τὴν  ἐν Ὁσίαις παρθένον, καὶ νύμφην Χριστοῦ ἀμώμητον, Ξένην τὴν θεόφρονα, πᾶς ὁ λαὸς  τοῦ Θεοῦ, ὕμνοις καὶ ᾠδαῖς τιμήσωμεν· ὡς ξένη γὰρ καὶ πάροικος, πολιτευθεῖσα ἐπὶ  γῆς, τῷ δι’ ἡμᾶς ξενωθέντι Χριστῷ, περιφανῶς εὐηρέστησεν, ἀσκητικοῖς ἀγῶσιν·  ὅθεν τὸν βίον αὐτῆς, ὁ τῆς δόξης δοξάζων Κύριος, δι’ ἀστέρων φαεινῶν, οὐρανόθεν  ἐν κύκλῳ φανέντων πᾶσιν ὑπέδειξεν, οἵας δόξης καὶ τιμῆς ταύτην ἠξίωσεν, ὡς καλῶς  ἠγωνισμένην, καὶ οἰκείαν θεράπαιναν· καὶ δι’ αὐτῆς ἡμῖν δωρεῖται, πλῆθος  οἰκτιρμῶν, καὶ ἰάματα ψυχῆς τε καὶ σώματος.
Καὶ νῦν.  Θεοτοκίον. Ἐκ  παντοίων κινδύνων...

Εἰς τὸν Στίχον  Στιχηρὰ Προσόμοια.
Ἦχος πλ. α'.  Χαίροις ἀσκητικῶν.
Χαίροις Ὁσία Ξένη σεμνή, θείας ἀγάπης ὁ λειμὼν ὁ μυρίπνοος, ἁγνείας ἄνθος  εὐῶδες, τῶν ἀρετῶν λαμπηδών, νύμφη τοῦ Σωτῆρος παναμώμητος· παρθένων ἀγλάϊσμα,  ἐγκρατείας κειμήλιον, τῆς ἀπαθείας, μυροθήκη πολύτιμος, θείας χάριτος, μυροφόρον  ἀλάβαστρον· στήλη ἡ θεοτύπωτος, ἠθῶν τῆς ἀσκήσεως, τῆς κατανύξεως ῥεῖθρον, τοῦ  Παρακλήτου θησαύρισμα· Χριστὸν ἐκδυσώπει, ταῖς ψυχαῖς ἡμῶν δοθῆναι, τὸ μέγα  ἔλεος.
Στίχ.  Ὑπομένων ὑπέμεινα τὸν Κύριον καὶ προσέσχε μοι...
Χαίροις Ὁσία Ξένη σεμνή, ἡ ξενωθεῖσα τῶν γηΐνων τῆς σχέσεως, ἀγάπῃ κραταιοτάτῃ,  τοῦ σοῦ νυμφίου Χριστοῦ, καὶ φθαρτὸν μνηστῆρα καταλείψασα· ἐντεῦθεν ἰσάγγελον,  πολιτείαν ἐζήλωσας, καὶ ἠγωνίσω, ἐν σαρκὶ ὥσπερ ἄσαρκος, θείου Πνεύματος,  ἀνδρωθεῖσα τῇ χάριτι· ὅθεν λαμπρῶς δεδόξασαι, πλουσίοις χαρίσμασι, καὶ οὐρανίων  θαλάμων, περιφανῶς κατηξίωσαι, Χριστὸν δυσωποῦσα, ταῖς ψυχαῖς ἡμῶν δοθῆναι, τὸ  μέγα ἔλεος.
Στίχ.  Καὶ ἔστησεν ἐπὶ πέτραν τοὺς πόδας μου...
Χαίροις Ὁσία Ξένη σεμνή, ἡ ξένον βίον ἐν Μυλάσσῃ βιώσασα, καὶ μόνον Χριστοῦ τὸ  κάλλος, ἀναζητοῦσα θερμῶς, φύσεως τοὺς ὅρους ὑπερβέβηκας. Συντόνῳ ἀσκήσει σου,  καὶ στερροῖς ἀγωνίσμασι, δι’ ὧν ἐπλήσθης, οὐρανίου ἐλλάμψεως, καὶ ἠμαύρωσας, τοῦ  ἐχθροῦ τὰ σοφίσματα· ὅθεν ἐν τῷ ἁγίῳ σου, ναῷ ἀθροιζόμενοι, τὴν σὴν παγγέραστον  μνήμην, περιχαρῶς ἑορτάζομεν, Χριστὸν ἀνυμνοῦντες, τὸν δοξάσαντά σε Μῆτερ,  θαυμάτων χάρισι.
Δόξα.  Ἦχος πλ. δ'.
Στομωθεῖσα τὴν ψυχήν, θείας ἀγάπης τῇ δυνάμει, ὑπὲρ φύσιν ἀγῶνας, ἐν γυναικείῳ  σώματι, Μῆτερ Ὁσία ἠγώνισαι· ὅλῳ νοῒ γὰρ προσβλέπουσα, τῷ σῷ νυμφίῳ καὶ Σωτῆρι,  παρ' αὐτοῦ ἐδέχου κράτος ἀπροσμάχητον καὶ τὸν τύραννον ἐχθρόν, καταβαλοῦσα τοῖς  πόνοις σου, ἅπαντας ἐξέπληξας, τῇ πολιτείᾳ σου Ξένη θεόληπτε. Ἀλλ’ ὡς ἔχουσα  παρρησίαν, ἀδιαλείπτως ἱκέτευε, ἐλεηθῆναι τάς ψυχὰς ἡμῶν.
Καὶ νῦν.  Θεοτοκίον. Δέσποινα  πρόσδεξαι...

Ἀπολυτίκια.
Ἦχος πλ. α'.  Τὸν Συνάναρχον Λόγον.
Τὴν  Ἀμνάδα Κυρίου τὴν καλλιπάρθενον, τὴν Ὁσίαν νῦν Ξένην ἀνευφημοῦντες πιστοί, καὶ  ἀγγέλοις ὁμοδίαιτον ὑμνήσωμεν, τὴν τοῦ κόσμου τὰ τερπνὰ καὶ τήν δε πρόσκαιρον  ζωὴν, ὡς ὄναρ λογισαμένην, ὑπὲρ ἡμῶν δὲ Κυρίῳ, ἀδιαλείπτως πρεσβεύουσαν.
Ἕτερον. Ἦχος  α'. Τῆς ἐρήμου πολίτης.
Τὴν  ξένην βιοτήν σου μεγαλύνων ὁ Κύριος, Ὁσία Μῆτερ Ξένη θαυμαστῶς σε ἐδόξασε, καὶ  μέτοχον πλουσίων δωρεῶν, ὡς νύμφην σε ἀνέδειξεν αὐτοῦ· διὰ τοῦτο ἀναβλύζεις  χάριν ἀεί, τοῖς κράζουσί σοι πάνσεμνε· δόξα τῷ δεδωκότι σοι ἰσχύν, δόξα τῷ σὲ  στεφανώσαντι, δόξα τῷ ἐνεργοῦντι διὰ σοῦ, πᾶσιν ἰάματα.
Ἕτερον. Ἦχος  γ'. Θείας πίστεως.
Ξένην  ἤνυσας, ζωὴν ἐν κόσμῳ, ξένην ἔσχηκας, προσηγορίαν, ὑπεμφαίνουσαν τῇ κλήσει τὸν  τρόπον σου· σὺ γὰρ νυμφίον λιποῦσα τὸν πρόσκαιρον, τῷ ἀθανάτῳ ὁσίως νενύμφευσαι.  Ξένη ἔνδοξε, Χριστὸν τὸν Θεὸν ἱκέτευε, δωρήσασθαι ἡμῖν τὸ μέγα ἔλεος.
Θεοτοκίον.
Σὲ τὴν μεσιτεύσασαν...

Εἰς τὸν  Ὄρθρον.

Μετὰ τὴν α'.  Στιχολογίαν, Κάθισμα.
Ἦχος α'. Τὸν  τάφον σου Σωτήρ.
Ὡς  πέφευγας σεμνή, ἐκ τοῦ οἴκου σου λάθρα, γονέων τὴν στοργήν, καὶ τὴν σχέσιν  λιποῦσα, καὶ πλοῦτον τὸν ἐπίγειον, καὶ μνηστῆρα τὸν πρόσκαιρον, ἀγαπήσασα, τὴν  τοῦ Σωτῆρος πτωχείαν, ἠκολούθησας, αὐτοῦ τοῖς ἴχνεσι Μῆτερ, ὡς ἄγγελος ζήσασα.
Θεοτοκίον.
Ἀγάπῃ  τῇ θερμῇ, τοῦ Υἱοῦ σου Παρθένε, τρωθεῖσα τὴν ψυχήν, ἡ θεόληπτος Ξένη, ὡς ξένη τε  καὶ πάροικος, τῶν ἐν κόσμῳ ἐβίωσε, καὶ προσήγαγε, τούτῳ ὡς εὔοσμον μύρον, τῆς  ἀσκήσεως, τῆς ἱερᾶς τοὺς ἱδρῶτας· ἐντεῦθεν δεδόξασται.

Μετὰ τὴν β'.  Στιχολογίαν, Κάθισμα.
Ἦχος πλ. α'.  Τὸν συνάναρχον Λόγον.
Ξενοτρόπως ἐν κόσμῳ Μῆτερ βιώσασα, οὐκ ἐγνώσθης τίς ἦσθα τοῖς σὲ ὁρῶσι σεμνή·  διὰ τοῦτο ὁ Χριστὸς ἐν τῷ τέλει σε, δι’ ἀστέρων φαεινῶν, οὐρανόθεν φανεροῖ, τοῖς  πᾶσιν Ὁσία Ξένη, καὶ δόξαν ἥν σοι παρέχει, ὁ δοξασθεὶς ἐν τῇ ἀσκήσει σου.
Θεοτοκίον.
Ἀπορρήτως Παρθένε Χριστὸν κυήσασα, τὸν τῆς ἀρχαίας κατάρας ἅπαν τὸ γένος ἡμῶν,  λυτρωσάμενον Ἁγνὴ δι’ ἀγαθότητα, καὶ δοξάσαντα λαμπρῶς, τῶν θαυμάτων δωρεᾷ, τὴν  Ξένην τὴν πανοσίαν, αὐτὸν δυσώπει ὡς Μήτηρ, ἐλεηθῆναι τάς ψυχὰς ἡμῶν.

Μετὰ τὸν  Πολυέλεον, Κάθισμα.
Ἦχος γ'. Τὴν  ὡραιότητα.
Τὴν  ὡραιότητα, Χριστοῦ ποθήσασα, τούτῳ μεμνήστευσαι, ὡς καλλιπάρθενος, καὶ  προσενήνοχας αὐτῷ, ὡς προῖκα ἁγίαν Μῆτερ, σώματος τὴν νέκρωσιν, καὶ ψυχῆς τὴν  λαμπρότητα, καὶ τὰς τῆς ἀσκήσεως, εὐαγεῖς ἀριστείας σου, καὶ δόξαν ἀνεδήσω τὴν  θείαν, Ξένη Ὁσία θεοφόρε.
Θεοτοκίον.
Τὸν  ὑπερούσιον, Λόγον κυήσασα, ἐν ὕλῃ σώματος, ἀτρέπτως Πάναγνε, ἐκ τῶν αἱμάτων σου  φρικτῶς, λαβόντα ἡμῶν τὴν φύσιν, ἔμψυχον ἀνάκτορον, τοῦ Δεσπότου τῆς κτίσεως,  καὶ ναὸς περίδοξος, ἀληθῶς ἐχρημάτισας· διό σοι εὐλαβῶς ἐκβοῶμεν· χαῖρε ἡ  Κεχαριτωμένη.

Τὸ α'.  ἀντίφωνον τοῦ δ'. ἤχου.

Προκείμενον.
Ὑπομένων ὑπέμεινα τὸν Κύριον καὶ προσέσχε μοι.
Στίχ.  Καὶ ἔστησεν ἐπὶ πέτραν τοὺς πόδας μου...

Εὐαγγέλιον τῶν  δέκα Παρθένων.
Ζήτει αὐτὸ τῇ  ιζ'. Σαββάτῳ τοῦ Ματθαίου.

Ό Ν'.
Δόξα.  Ταῖς τῆς σῆς Ὁσίας...
Καὶ νῦν.  Ταῖς τῆς Θεοτόκου...

Στίχ.  Ἐλέησόν με ὁ Θεὸς κατὰ τὸ μέγα ἔλεός σου...
Ἰδιόμελον.  Ἦχος πλ. β'.
Παρθενικαῖς ἠγλαϊσμένη χάρισιν, ἀσκητικοῖς ἐλαμπρύνθης ἀγῶσιν, Όσιοπάρθενε Ξένη·  καὶ δι’ ἀμφοτέρων Χριστῷ εὐαρεστήσασα, λαμπαδηφόρος εἰσῆλθες, εἰς τὸν νυμφῶνα  τῆς ζωῆς, μεθέξει θείᾳ θεουμένη. Ἀλλ' ὡς τῶν πόθων τὴν πλήρωσιν εὑροῦσα, καὶ τοῦ  σοῦ νυμφίου τὴν δόξαν ὁρῶσα, ἱκέτευε ὑπὲρ τῶν τιμώντων σε.

Εἶτα οἱ  κανόνες, τῆς Θεοτόκου καὶ τῆς Ἁγίας φέρων τήν δε ἀκροστιχίδα.
«Ξένῳ βίῳ ἔλαμψας ἐν κόσμῳ  Ξένη. Γερασίμου».
ᾨδὴ α'. Ἦχος  πλ. δ'.
Ἁρματηλάτην  Φαραώ.
Ξενοπρεπῶς ἐπὶ τῆς γῆς βιώσασα, Ξένη Ὁσία σεμνή, ξένων χαρισμάτων, δαψιλῶς  τετύχηκας, παρὰ Θεοῦ θεόπνευστε, ἐξ ὧν δίδου μοι Μῆτερ, σταγόνα ὅπως ὑμνήσω σου,  τὰ τῆς πολιτείας παλαίσματα.

Ἐκ  ῥίζης Μῆτερ εὐκλεοῦς ἐβλάστησας, οἷα βλαστὸς εὐθαλής, καὶ Χριστῷ τῷ Λόγῳ, ὡς  καρποὺς προσήγαγες, ἁγνείας τὴν λαμπρότητα, καὶ ἀγάπης τὸν πλοῦτον, καὶ τῆς  λοιπῆς πολιτείας σου, τὰ θεοειδῆ κατορθώματα.

Νυμφίον μόνον τὸν Χριστὸν ποθήσασα, ἐν θερμοτάτῃ ψυχῇ, τῷ φθαρτῷ μνηστῆρι, οὗ  προσέσχες πάνσεμνε, ἀλλὰ τῷ θείῳ ἔρωτι, πτερουμένη Ὁσία, πάντα ὡς ὄναρ  λελόγισαι, ἄνω τὴν καρδίαν σου ἔχουσα.
Θεοτοκίον.
Ὡραιωθεῖσα καλλοναῖς τοῦ Πνεύματος, Παρθενομῆτορ Ἁγνή, καὶ τῆς Παρθενίας, ταῖς  αὐγαῖς ἀστράπτουσα, σωματοφόρον τέτοκας, ὑπὲρ νοῦν τε καὶ λόγον, τὸν ποιητὴν  πάσης κτίσεως, λύοντα ἀρᾶς τὸ ἀνθρώπινον.
Καταβασία.  Χέρσον ἀβυσσοτοκον...

ᾨδὴ γ'. Ὁ  στερεώσας κατ’ ἀρχάς.
Βίου  τὴν εὔκλειαν φθαρτοῦ, καὶ τῶν τεκόντων τὴν δόξαν, καταλείψασα ἐμφρόνως Ὁσία, τοῦ  ποιμένος τῇ φωνῇ, Χριστοῦ χαίρουσα ἔσπευσας, τοῦ σοῦ νυμφίου Μῆτερ, ὥσπερ ἀμνὰς  καλλιπάρθενος.

Ἰσχὺν  λαβοῦσα θεϊκήν, ἐν τῇ ἀπλάστῳ ψυχῇ σου, τῶν ἡδέων καὶ τερπνῶν ἀντηλλάξω, τὴν  ἰσάγγελον ζωήν, καὶ πόνους τῆς ἀσκήσεως, Ξένη ἐπειγομένη, ἰδεῖν Χριστοῦ τὴν  λαμπρότητα.

Ὥσπερ  νεᾶνις ἐκλεκτή, τὸ πῦρ δεχθεῖσα τὸ θεῖον, παραυτίκα καταλέλοιπας πᾶσαν, ὑλικῶν  τὴν μετοχήν, καὶ κοσμικὴν τερπνότητα, ὦ Ξένη μακάρια, ἄϋλον βίον ποθήσασα.
Θεοτοκίον.
Ἐκ  τῆς Ἀχράντου σου γαστρός, μετὰ σαρκὸς ἐπεφάνη, καὶ διέσωσεν ἡμᾶς τῆς κατάρας, ὁ  τῶν ὅλων Ποιητής, δι’ ἔλεος ἀμέτρητον, Θεογεννῆτορ Κόρη, ἁμαρτωλῶν ἱλαστήριον.
Καταβασία.  Τὸ στερέωμα...

Κάθισμα. Ἦχος  πλ. δ'. Τὴν Σοφίαν καὶ Λόγον.
Τὸν  δι’ οἶκτον ὀφθέντα ἐπὶ τῆς γῆς, ἀγαπήσασα Λόγον Θεοῦ Πατρός, αὐτῷ ἠκολούθησας,  ὡς νυμφίῳ πανόλβιε, καὶ φθαρτὸν νυμφίον, προθύμως κατέλιπες, καὶ ἐνεγκαμένην,  καὶ πλοῦτον ἐπίκηρον· ὅθεν ἐπὶ ξένης, φερωνύμως βιοῦσα, τὰ πάθη ἐνέκρωσας, καὶ  τῶν ζώντων ἀπείληφας, κληρουχίαν θεόπνευστε. Πρέσβευε Χριστῷ τῷ Θεῶ, τῶν  πταισμάτων ἄφεσιν δωρήσασθαι, τοῖς ἑορτάζουσι πόθῳ, τὴν ἁγίαν μνήμην σου.
Θεοτοκίον.
Πειρασμοῖς πολυτρόποις περιπεσών, ἐξ ἐχθρῶν ἀοράτων καὶ ὁρατῶν, τῷ σάλῳ  συνέχομαι, τῶν ἀμέτρων πταισμάτων μου, καὶ ὡς θερμῇ ἀντιλήψει, καὶ σκέπῃ μου  Ἄχραντε, τῷ λιμένι προστρέχω, τῆς σῆς ἀγαθότητος· ὅθεν Παναγία, τὸν ἐκ σοῦ  σαρκωθέντα, ἀσπόρως ἱκέτευε, ὑπὲρ πάντων τῶν δούλων σου, τῶν ἀπαύστως ὑμνούντων  σε, πρεσβεύουσα αὐτῷ ἐκτενῶς, τῶν πταισμάτων ἄφεσιν δωρήσασθαι, τοῖς  προσκυνοῦσιν ἀξίως, τὸν πανάγιον τόκον σου.

ᾨδὴ δ'. Σύ μου  ἰσχύς.
Λαμπροφανής, ἡ πολιτεία σου γέγονε, λαμπομένη, ἀπαθείας χάρισι, καὶ τῶν θαυμάτων  τῇ δωρεᾷ, Ξένη μακαρία, μοναζουσῶν ἐγκαλλώπισμα· Χριστῷ γὰρ τῷ Σωτῆρι, ἐν  ἀσκήσει ἐβόας· τῇ δυνάμει σου δόξα Φιλάνθρωπε.

Ἄνω  σεμνή, πρὸς τὸν νυμφίον τὸν ἄχραντον, τὸν σὸν πόθον, ἀνενδότως ἔχουσα, τὴν  γονικὴν ἔλιπες στοργήν, καὶ λάθρα φυγοῦσα, ἐκ τῆς οἰκίας σου πάνσεμνε, ἐξῆλθες  τῆς πατρίδος, καὶ Χριστὸν ὁλοψύχως, ἀνεζήτεις τελείῳ φρονήματι.

Μετὰ τῶν σῶν, θεραπαινίδων θεόπνευστε, συμφωνίᾳ, γνώμης ἑπομένων σοι, ἀπὸ τῆς Ῥώμης μετὰ σπουδῆς, θείᾳ κυβερνήσει, εἰς Ἀλεξάνδρειαν ἔφθασας, καὶ Κῶν καταλαβοῦσα, τῷ Σωτῆρι ἐβόας· τῇ δυνάμει σου δόξα Φιλάνθρωπε.

Ψυχῆς τῆς σῆς ἰδὼν Παῦλος ὁ Ὅσιος, θεοφόρε, τὴν κρυφίαν ἔλλαμψιν, καὶ τὴν ἀγάπην πρὸς τὸν Χριστόν, ἠγάσθη Ὁσία, τὴν πρὸς τὰ κρείττω σου ἔφεσιν· ᾧ πίστει κολληθεῖσα, πρὸς τὴνΜύλασσαν Μῆτερ, σὺν αὐτῷ παρεγένου ὡς ἄγνωστος.
Θεοτοκίον.
Ἀγγελικαί  χοροστασίαι ἐξίστανται, καθορῶσαι, τὴν τῶν μεγαλείων σου, μεγαλοπρέπειαν θαυμαστήν· σὺ γὰρ τούτοις Κόρη, παρέχεις ἅπασαν ἔλλαμψιν, ἀμέσως δεχομένη, ταύτην ἐκ τῆς Τριάδος, ὡς μεθόριον Κτίστου καὶ κτίσματος.
Καταβασία.  Ἐκάλυψεν οὐρανούς...

Ὠδὴ ε΄ . Ἵνα  τί με ἀπώσω;
Συντονίᾳ τῶν πόνων, τῶν τῆς μακαρίας ἀσκήσεως ἔνδοξε, σκεῦος χαρισμάτων, θεϊκῶν  ἀνεδείχθης θεότευκτον, καὶ ἐν τῇ Μυλάσσῃ, τῶν ἀρετῶν ταῖς φωταυγείαις,  διαλάμπεις Ὁσία θεόληπτε.

Ἐν τῇ κλήσει σου κρύπτεις, τῆς περιφανείας σου Μῆτερ τὸ εὔδοξον, καὶ ἐν τούτῳ πᾶσαν, τοῦ Βελίαρ κακίαν ἐγύμνωσας· σὺ γὰρ ἐν πτωχείᾳ, ἐν ξένῃ χώρᾳ ὥσπερ ξένη, καὶ πολλῇ ταπεινώσει ἐβίωσας.

Νεκρωθεῖσα τῷ κόσμῳ, οἶκον τὴν ψυχήν σου τῆς χάριτος ἔδειξας· ἔνθεν ναὸν θεῖον,  τῷ Χριστοῦ Πρωτομάρτυρι ἤγειρας, μεθ' οὗ συγχορεύεις, οἷα Χριστοῦ ἄφθορος νύμφη,  εἰς ναὸν ἐπουράνιον ἔνδοξε.
Θεοτοκίον.
Καθαιρέτης ἐδείχθη, Κόρη ὁ τεχθεὶς ἐξ ἀχράντων αἱμάτων σου, πάσης ἁμαρτίας,  ἀρετῶν φυτουργὸς δὲ ὡς εὔσπλαγχνος, ὧν τὴν τρίβον πίστει, Ξένη βαδίσασα ὁσίως,  οὐρανίων θαλάμων ἠξίωται.
Καταβασία.  Ὡς εἶδεν Ἡσαΐας...

ᾨδὴ στ'.  Ἱλάσθητί μοι Σωτήρ.
Ὁ  βίος σου ἀληθῶς, ταῖς ἀρεταῖς σεμνυνόμενος, κανὼν ἐδείχθη σαφῶς, καὶ θεῖον  ὑπόδειγμα, Ξένη παμμακάριστε, ταῖς ἐφεπομέναις, μοναζούσαις τῇ ἀσκήσει σου.

Σταυρώσασα  σεαυτήν, τοῖς ὁρωμένοις θεόπνευστε, ἐγκράτειαν ἀληθῆ, ἀγρυπνίαν πάννυχον, καὶ νηστείαν σύντονον, ἐξήσκησας Μῆτερ, ὥσπερ ἄσαρκος ἐν σώματι.

Μοναστριῶν  καλλονή, καὶ τῶν παρθένων ὡράϊσμα, καὶ κῆπος πανευθαλής, βίου καθαρότητος, Ξένη θεοδόξαστε, ἀληθῶς ἐδείχθης, ἐν Μυλάσσῃ τῇ ἀσκήσει σου.
Θεοτοκίον.
Ὡς  τέξασα ἐν σαρκί, τὸν φύσει ἀπεριόριστον, γενόμενον ὃ ἐσμέν, δι’ ἄφατον ἔλεος,  σαρκός μου Πανάμωμε, παῦσον τὴν ὀδύνην, καὶ τὸν νοῦν μου καταλάμπρυνον.
Καταβασία.  Ἐβόησέ σοι, ἰδὼν ὁ Πρέσβυς...

Κοντάκιον.  Ἦχος β'. Τοῖς τῶν αἱμάτων σου ῥείθροις.
Τὸ  σὸν ξενότροπον Ξένη μνημόσυνον, ἐπιτελοῦντες οἱ πόθῳ τιμῶντές σε, ὑμνοῦμεν  Χριστὸν τὸν ἐν ἅπασι, σοὶ παρέχοντα ἰσχὺν τῶν ἰάσεων ὃν πάντοτε δυσώπει, ὑπὲρ  πάντων ἡμῶν.
Ὁ Οἶκος.
Ἵλεων  Ξένη, τὸν ξενοτρόπως ἐκ Παρθένου τεχθέντα, ἐκδυσώπει Χριστὸν ἡμῖν γενέσθαι  ἀοίδιμε, τοῖς κατὰ χρέος σοι προσφοιτῶσιν, ἐκ ψυχῆς καὶ καρδίας καθαροτάτης, καὶ  εὐσεβῶς τὴν σὴν μνήμην ὑμνῆσαι σπουδάζουσιν, ἢν πᾶσαι τῶν οὐρανῶν αἱ Δυνάμεις  ἀξίως ἐτίμησαν, ὡς φωτοφόρον καὶ ἄμωμον, καὶ ἁγίαν πανήγυριν ἔνδοξε, πρεσβεύουσα  ἀπαύστως ὑπὲρ πάντων ἡμῶν.

Συναξάριον.
Τῇ κδ', τοῦ αὐτοῦ μηνός, Μνήμη τῆς Ὁσίας Μητρὸς ἡμῶν Ξένης, καὶ τῶν δύο αὐτῆς θεραπαινίδων.
Στίχ.
Ἀποξενοῦται τοῦδε τοῦ βίου Ξένη.
Οὐ  ζῶσα καὶ πρίν, ὡς ἀληθῶς ἦν ξένη.
Θνήσκουσιν ἄμφω τῆς Ξένης αἱ δουλίδες
Οὐ  τῶν ἐκείνης ἀρετῶν οὖσαι ξέναι.
Εἰκάδι οὐρανοῦ εἰς ξενίην Ξένη ἦλθε τετάρτη.

Ἡ  μακαρία αὕτη καὶ ἀοίδιμος Ξένη, ἐκ τῆς μεγαλοδόξου γέγονε πόλεως Ῥώμης, γένους  ἐντίμου καὶ ζηλευτοῦ. Τῶν οὖν γεννητόρων αὐτῆς, γάμῳ ταύτην ἐκδοῦναι βουλομένων,  καὶ τῶν κατὰ τὸν γάμον πάντων εὐτρεπισθέντων, ἐξ αὐτῆς τῆς παστάδος, μεθ' ἑτέρων  γυναικῶν, δύο παιδισκῶν, ἀποφυγοῦσα, καὶ διὰ θαλάσσης τὴν πορείαν ποιησαμένη,  ἄλλους ἀμείψασα τόπους, τὴν πόλιν τῶν Μυλασσῶν κατέλαβε. Μᾶλλον δὲ παρὰ τοῦ  θεσπεσίου Παύλου τοῦ Μοναχοῦ, (ὃς αὐτῇ θεόθεν ἐν Ἀλεξάνδρεια φανείς, ὁδηγὸς  γέγονε τῶν κρειττόνων), εἰς τὴν τοιαύτην πόλιν κατέστη. Ἔνθα μικρὸν εὐκτήριον  ἐπ’ ὀνόματι τοῦ Ἁγίου Πρωτομάρτυρος Στεφάνου πηξαμένη, αἷμα ταῖς δυσὶ  θεραπαινίσι, καὶ τινων ὀλίγων Παρθένων συνελθουσῶν, πολλὴν ἄσκησιν ἐπεδείξατο,  διὰ πάσης καρτερίας καὶ ἀποχῆς τῶν κατ’ αἴσθησιν ἡδονῶν, εἰς τὴν οὐράνιον ἑαυτὴν  ἄγουσα πολιτείαν. Καλῶς οὖν διεξελθοῦσα τὸν βίον, μετὰ τὴν ὁσίαν ἐκείνην καὶ  μακαρίαν τελευτήν, ἄνωθεν ἔσχε τὴν μαρτυρίαν. Καὶ γὰρ μεσούσης ἡμέρας, ἡλίου  κατὰ γῆν φωτίζοντος, δι’ ἀστέρων ὤφθη Σταυρὸς· ὃς συνέκλειε, καὶ εἰς τὸ μέσον  συνεῖχεν ἕτερος ἀστέρων χορός, ὡς δοκεῖν στέφανον αὐτὸν εἶναι τῆς μακαρίας, τῆς  μακρᾶς ἕνεκα νηστείας, καὶ ἀγρυπνίας, καὶ ἀφθορίας ἀντιδοθέντα αὐτῇ πρὸς Θεοῦ.  Καὶ τοῦτο δῆλον, ὅτι τῇ τοῦ λειψάνου ταύτης ὑπὸ γῆν ἀποθέσει, οὐκέτι θεατὸς ἦν ὁ  τῶν ἀστέρων χορός τε καὶ κύκλος. Ἐγνώσθη δὲ τὰ κατὰ τὴν Ὁσίαν, μιᾶς τῶν  θεραπαινίδων αὐτῆς, ἐν τῷ μέλλειν τελευτᾶν, διηγησαμένης τὴν τῆς μακαρίας  πατρίδα, καὶ τὸ τοῦ γένους ἐπίσημον, καὶ τὴν ἐκ γονέων προσηγορίαν. Εὐσέβεια γὰρ  ἐκαλεῖτο· καὶ ὅτι λαθεῖν σπουδάζουσα, Ξένην ἑαυτὴν ἐπωνόμασεν.

Ταῖς αὐτῆς πρεσβείαις Χριστὲ ὁ Θεὸς ἐλέησον καὶ σῶσον ἡμᾶς. Ἀμήν.

ᾨδὴ ζ'. Παῖδες  Ἑβραίων.
Ξένη  ἁπάντων τῶν ἐν κόσμῳ, Μῆτερ γέγονας, Χριστῷ οἰκειωθεῖσα, τῇ ἀσκήσει τῇ σῇ  φερώνυμον ἐντεῦθεν, προσηγορίαν ἔσχηκας, καὶ διέλαθες τοὺς πάντας.

Εἶχεν  ἡ Μύλασσα μὲν πάλαι, τὸ σὸν λείψανον, ὡς πλοῦτον ἀφθαρσίας· νῦν ἡμεῖς δὲ σεμνή,  ἔχοντες τὸν ναόν σου, ἐκ τούτου κομιζόμεθα, εὐφροσύνην καὶ ὑγείαν.

Νόσων ἰῶνται πᾶσαν λύμην, τὰ σὰ λείψανα, τῇ θείᾳ ἐνεργείᾳ, ἃ τῇ νεύσει τῇ σῇ, κέκτηνται πλεῖσται πόλεις, ὡς νοητὸν ἁγίασμα, Ξένη Μῆτερ μακάρια.
Θεοτοκίον.
Ἤστραψε  Κόρη ἐκ γαστρός σου, μετὰ σώματος ὁ Ἥλιος τῆς δόξης· οὐ φωτὶ τῷ γλυκεῖ, ἀπέλασον τὸ σκότος, τὸ τοῦ νοός μου Ἄχραντε, καὶ μετάνοιάν μοι δίδου.
Καταβασία.  Σὲ τὸν ἐν πυρὶ δροσίσαντα...

ᾨδὴ η'.  Ἑπταπλασίως κάμινον.
Γεγαυρωμένον φρόνημα, τοῦ ἀλάστορος ᾔσχυνας, τῇ σῇ ταπεινώσει Ξένη παμμακάριστε,  καὶ χαίρουσα ἔδραμες, πτεροῖς τοῖς τῶν καμάτων σου, πρὸς ὑπερκοσμίους, ἐκβοῶσα  σκηνώσεις· οἱ Παῖδες εὐλογεῖτε, ἱερεῖς ἀνυμνεῖτε, λαὸς ὑπερυψοῦτε, Χριστὸν εἰς  τοὺς αἰῶνας.

Εἰς πᾶσαν γῆν διήχηται, τῆς λαμπρᾶς πολιτείας σου, Ξένη μακάρια φθόγγος ὁ ξενήκουστος· ὡς ξένη γὰρ πάνσεμνε, ἐν ξένῃ γῇ βεβίωκας, ἅπαντας λαθοῦσα, καὶ βοῶσα Κυρίῳ· οἱ παῖδες εὐλογεῖτε, ἱερεῖς ἀνυμνεῖτε, λαὸς ὑπερυψοῦτε, εἰς πάντας τοὺς αἰῶνας.

Ῥώμην ἀκαταμάχητον, καὶ ὑγείαν καὶ λύτρωσιν, ἐκ τοῦ σοῦ λειψάνου Μύλασσα ἐλάμβανε, καὶ τοῦτο δὲ ὕστερον, ἡ Σηλυβρία δέχεται, ὥσπερ θησαυρόν, πλουτοποιῶν δωρημάτων, Ἑλλὰς δὲ τοῦτο πάλιν, πλουτήσασα καρποῦται, σωτηριώδεις δόσεις, Ξένη Ὁσία Μῆτερ.
Θεοτοκίον.
Ἀδιαφθόρως τέτοκας, καὶ μαζῷ σου ἐθήλασας, τὸν ἐκ τοῦ μὴ ὄντος πάντα  συστησάμενον, καὶ τρέφοντα ἅπαντα, οἰκείᾳ ἀγαθότητι, λύοντα ἀρᾶς, τῆς παλαιᾶς  τοὺς γενάρχας· διό σε ὡς αἰτίαν, τῆς ἡμῶν σωτηρίας, ὑμνοῦμεν Θεοτόκε,  Ὑπερευλογημένη.
Καταβασία.  Ἀστέκτῳ πυρὶ ἑνωθέντες...

ᾨδὴ θ'. Ἐξέστη  ἐπὶ τούτῳ.
Στεφάνῳ δι’ ἀστέρων ἐν οὐρανῷ, ὁραθέντων Χριστός σε ἐδόξασε, πάσῃ τῇ γῇ, ὅτε σου  τὸ λείψανον τὸ σεπτόν, πιστῶς δορυφορούμενον, ὑπὸ πάντων ἤγετο πρὸς ταφήν· ὃ  πάντες κατιδόντες, μεγαλοφώνως Μῆτερ, τὸν σὲ δοξάσαντα ἀνύμνησαν.

Ἰδοῦσαι ἐν ναῷ σε πλήρη φωτός, αἱ Μονάστριαι Μῆτερ ἐξέστησαν, καὶ τῆς ὀσμῆς, τῆς  ἐπουρανίου καὶ θαυμαστῆς, αἰσθόμεναι προσέδραμον, καὶ περιχυθεῖσαί σοι ἐν  κλαυθμῷ, ἐβόων. Μὴ ἐλλίπῃς, ἡμᾶς ἐκ τῶν ὑψίστων, Ξένη Ὁσία ἐποπτεύουσα.

Μαράνασα  τὸ κάλλος τὸ αἰσθητόν, τὴν ψυχήν σου ἐκάλλυνας πάνσεμνε, ταῖς καλλοναῖς, τῶν κατορθωμάτων σου τῶν σεπτῶν, καὶ ὅλη καλὴ ἔδραμες, τῷ ὡραίῳ κάλλει Μῆτερ Χριστῷ· ᾧ νῦν συνηδομένη, μὴ παύσῃ δυσωποῦσα, ὑπὲρ ἡμῶν Ξένη πανεύφημε.

Οὐράνιον  νυμφῶνα καὶ θαυμαστόν, ἔνθα ἦχος ᾀδόντων ἀκούεται, ὕμνον καινόν, τῷ τῶν ὅλων Κτίστῃ καὶ Βασιλεῖ, περιπολοῦσα πάνσεμνε, καὶ λαμπρυνομένη θείῳ φωτί, καταύγασον τὸν νοῦν μου, Ξένη Ὁσία Μῆτερ, ταῖς φωτοφόροις ἱκεσίαις σου.
Θεοτοκίον.
Ὑμνοῦμέν σου τὴν δόξαν τὴν ὑπὲρ νοῦν, Ὑπερένδοξε Κόρη Πανύμνητε· ὅτι Θεόν,  τέτοκας ἄφραστως μετὰ σαρκός, καὶ ὥσπερ ἦς μεμένηκας, πρὸ τοῦ τόκου ἄφθορος καὶ  Ἁγνή· ἐν σοὶ γὰρ μεγαλεῖα, ὁ τῶν ἁπάντων Κτίστης, καθάπερ ἔφης ἀπειργάσατο.
Καταβασία.  Θεοτόκε ἡ ἐλπίς... Ἐν νόμῳ σκιᾷ καὶ γράμματι...

Ἐξαποστειλάριον. Γυναῖκες ἀκουτίσθητε.
Ξενίαν τὴν οὐράνιον, ποθοῦσα Ξένη πάνσεμνε, ξένην σαυτὴν θεοφόρε, πατρίδος  πλούτου καὶ γένους, φιλευσεβῶς πεποίηκας, τὸν σταυρόν σου δὲ ἄρασα, Χριστῷ  προθύμως ἔδραμες, τῷ ξενοτρόπως ἐλθόντι, σῶσαι βροτοὺς ἐκ Παρθένου.
Θεοτοκίον.
Ὡράθης ὑπερέχουσα, τῶν ποιημάτων Δέσποινα, σαρκὶ τεκοῦσα Παρθένε, Θεὸν τῶν ὅλων  καὶ Κτίστην· οὗ τῷ Σταυρῷ ῥωννύμεναι, γυναῖκες αἱ θεόφρονες, νεανικῶς ἠρίστευσαν  μεθ’ ὧν σε πάντες ὑμνοῦμεν, Εὐλογημένη Μαρία.

Εἰς τοὺς  Αἴνους.
Ἱστῶμεν  στίχους δ'. καὶ ψάλλομεν τὰ ἑξῆς Προσόμοια.
Ἦχος πλ. δ'. Ὢ  τοῦ παραδόξου θαύματος!
Ξένη  Ὁσία θεόληπτε, τῇ ἀγαπήσει Χριστοῦ, κοσμικὴν ματαιότητα, καὶ γένους τὴν  εὔκλειαν, καὶ μνηστῆρα τὸν πρόσκαιρον, καταλιποῦσα κατηκολούθησας, τῷ ἀθανάτῳ  νυμφίῳ χαίρουσα· ὢ τῶν ἀγώνων σου! δι’ ὧν καταβέβληκας, ἐν ἁπαλῷ, σώματι  πανεύφημε, ἐχθροῦ τὸ φρύαγμα.

Ξένη  Ὁσία θεόσοφε, λάθρα οἰκίας τῆς σῆς, οὐρανίῳ φρονήματι, ὡς διψῶσα ἔλαφος,  ἐμακρύνθης καὶ ἔδραμες, εἰς ξένην χώραν ἀσχέτῳ ἔρωτι, ἐπειγομένη πρὸς τὰ  οὐράνια· ὢ τῆς ἄμεμπτου σου, πολιτείας πάνσεμνε! δι’ ἧς Χριστῷ, μυστικῶς  νενύμφευσαι, ὡς καλλιπάρθενος.

Ξένη  Ὁσία πανεύφημε, ξένην ζωὴν ἐπὶ γῆς, μετὰ σώματος ἤνυσας, ἐχθρὸν τὸν ἀσώματον,  καθελοῦσα τῷ τρόπῳ σου· ἐντεῦθεν κλῆσιν πρόσφορον ἔσχηκας, καὶ ξένων ὤφθης  χαρίτων μέτοχος· ὅθεν ἑκάστοτε, βλύζεις τὰ ἰάματα, τοῖς εὐλαβῶς, σπεύδουσι τῇ  σκέπῃ σου, καὶ σὲ γεραίρουσι.

Ξένη  Ὁσία πανένδοξε, τῶν ὑπὲρ νοῦν ἀγαθῶν, καὶ τῆς δόξης τῆς κρείττονος, ἐντρυφῶσα  πάντοτε, καὶ φαιδρῶς ἀπολαύουσα, τοὺς προσκυνοῦντας τὴν τῶν λειψάνων σου, σορὸν  ἁγίαν χάριν πηγάζουσαν, καὶ τὴν φωσφόρον σου, μνήμην ἐορτάζοντας, ῥύου ἀεί,  πάσης περιστάσεως, τῇ ἀντιλήψει σου.
Δόξα. Ἦχος πλ.  δ'.
Τῶν  ὁσίων παρθένων ὁ χορός, ἐν τῇ σῇ ἐκδημίᾳ πρὸς Θεόν, κύκλῳ τῆς κλίνης σου σεμνὴ  ἑστῶσαι, θερμῶς ἐθρήνουν, τὴν στέρησίν σου Μῆτερ· καὶ τὸ πανσέβαστον καὶ ἅγιόν  σου σκῆνος, σεπτῶς παρέδωκαν ταφῇ ὁσίᾳ· μεθ' ὧν ὑμνοῦντές σε πάντες, μακαρίζομεν  λέγοντες. Ὦ θεία περιστερά, ἡ ἐν χαρᾷ ἀναπτᾶσα, πρὸς καλιὰς τάς ἄνω· λυχνία  πολύφωτε, τῶν ἀρετῶν τῆς ἀσκήσεως· τῆς παρθενίας ἡ ἔμπνους μυροθήκη· τῆς  ἀπαθείας τὸ πανευῶδες ἄνθος· ἡ ἄμεμπτος νύμφη τοῦ Σωτῆρος· Ὁσίων τὸ καύχημα·  παρθένων ἀγλάϊσμα, Ξένη θεόφρον, πρέσβευε ὑπὲρ τῶν ψυχῶν ἡμῶν.
Καὶ νῦν.  Θεοτοκίον.
Τὰ  οὐράνια ὑμνεῖ σε, Κεχαριτωμένη Μῆτερ Ἀνύμφευτε, καὶ ἡμεῖς δοξολογοῦμεν τὴν  ἀνεξιχνίαστόν σου γέννησιν. Θεοτόκε πρέσβευε, σωθῆναι τάς ψυχὰς ἡμῶν.

Εἰς τὴν  Λειτουργίαν.
Τὰ τυπικὰ οἱ  Μακαρισμοί, καὶ ἐκ τοῦ κανόνος τῆς Ἁγίας ἡ γ'. καὶ στ'. ᾠδή. Ἀπόστολον ὅρα  Μηνολόγιον. Εὐαγγέλιον ζήτει τῇ Κυριακῇ μετὰ τὴν Ὕψωσιν τοῦ Σταυροῦ.

Κοινωνικόν.  Εἰς μνημόσυνον αἰώνιον...
Μεγαλυνάριον.
Ξένη  ὤφθης Μῆτερ ἐπὶ τῆς γῆς, καὶ τῇ πολιτείᾳ, κλῆσιν ἔσχες τὴν ἀληθῆ· ὅθεν οὐρανίων,  χαρίτων μετασχοῦσα, Ξένη Ὁσία Μῆτερ, ἡμᾶς διάσωζε.

Δίστιχον.
Ἁπάσης με ξένωσον ὦ Ξένη ὕλης Γεράσιμον μέλψαντα σὸν ξένον βίον.
</document>
