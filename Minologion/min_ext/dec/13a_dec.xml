<?xml version="1.0" encoding="UTF-8"?>
<document book="min_ext" part="dec" name="13a_dec" title="Μνήμη τῶν Ἁγίων πέντε Μαρτύρων Εὐστρατίου, Αὐξεντίου, Εὐγενίου, Μαρδαρίου, καὶ Ὀρέστου.">
Τῌ ΙΓ' ΤΟΥ ΔΕΚΕΜΒΡΙΟΥ
Τῌ  ΙΓ' ΔΕΚΕΜΒΡΙΟΥ
ΜΝΗΜΗ ΤΩΝ ΑΓΙΩΝ
ΕΝΔΟΞΩΝ ΠΕΝΤΕ ΜΑΡΤΥΡΩΝ,
ΕΥΣΤΡΑΤΙΟΥ, ΑΥΞΕΝΤΙΟΥ, ΜΑΡΔΑΡΙΟΥ
ΕΥΓΕΝΙΟΥ ΚΑΙ ΟΡΕΣΤΟΥ
ποιηθεῖσα ὑπὸ Αγιορείτου Μοναχοῦ Κυρίλλου Σιμωνοπετρίτου ἐν ἔτει 1591
δημοσιευθεῖσα το 1909 ὑπὸ τοῦ Μητροπολίτου Λεοντοπόλεως Σωφρόνιο.

Παράκληση

ΕΝ Τῼ  ΜΙΚΡῼ  ΕΣΠΕΡΙΝῼ

Στιχηρὰ τῶν Ἁγίων εἰς στίχους δ'.

Τὸ παρὸν Ἦχος α'  Τῶν οὐρανίων Ταγμάτων

Δεῦτε  πιστοὶ συνελθόντες ὕμνοις τιμήσωμεν Εὐστράτιον τὸν μέγαν, Αὐξέντιον, Ὀρέστην  Μαρδάριον τὸν θεῖον καὶ τὸν κλεινόν, καὶ γενναῖον Εὐγένιον, τοὺς καθαιρέτας τῆς  πλάνης καὶ πρεσβευτὰς τῶν τὴν μνήμην ἐκτελούντων αὐτῶν.

Καὶ ἕτερα τρία Ἀθανασίου Σιμωνοπετρίτου

Ἦχος α'. Πανεύφημοι Μάρτυρες

Ἐπέστη  φαιδρῶς ἡ ἑορτή,  τῶν Μαρτύρων σήμερον, εἰς ὑμνῳδίαν χαρμόσυνον, πάντας  προτρέπουσα. Δεῦτε οὖν προθύμως, τούτους ἐπαινέσωμεν, Εὐστράτιον συνάμα τοῖς  τέσσαρσι, πόθῳ δεόμενον τὸν Χριστὸν ἀεὶ μὴ παύσητε, δυσωποῦντες, ὑπὲρ τῶν ψυχῶν  ἡμῶν.

Πεντὰς  ἡ τῶν θείων ἀθλητῶν, καὶ Λουκία πάνσεμνε, οἱ τῷ Χριστῷ προσεδρεύοντες, πάντοτε  πάρεστε, μεθ' ἡμῶν ὑμνούντων, τὰ θεῖα
παλαισματα, τὸ πῦρ τοὺς αἰκισμοὺς καὶ τὰ αἵματα, ἅπερ ἐδώκατε, προσφορὰν  ὁλοκαυτώσεως, καὶ χαρίτων πληρώσατε ἅπαντας.

Αὐξέντιε θεῖε ἱερεῦ, καὶ σεπτὲ Εὐστράτιε, Ὀρέστα θεομακάριστε, μάρτυρες ἅγιοι,  σὺν τῷ Μαρδαρίῳ, τῷ ἁπλῷ, Εὐγένιε, ὁ πάσης εὐγενείας ἐπέκεινα, Χριστῷ  πρεσβεύσατε, μαρτυρίου θεῖον φρόνημα, ἐγκαινίσαι, ψυχαῖς ἡμῶν πάντοτε.

Ὡς  γράφει ὁ θεῖος Παλαμᾶς, λειψάνοις ἀείποτε, τοῖς τῶν Ἁγίων ἐπίκειται, Χάρις τοῦ  Πνεύματος, καὶ καθαγιάζει τοὺς πιστῶς προστρέχοντας, διὸ Πεντὰς Μαρτύρων  ὁμόστοχε, καθαγιάσατε, καὶ τὴν Μάνδραν, ἥπερ σήμερον, διὰ τούτων, ὑμᾶς  κατασπάζεται.

Δόξα. Ἦχος πλ. δ'.
Δεῦτε  σήμερον πιστοί, τὴν τῶν μαρτύρων πεντάριθμον χορείαν εὐφημήσωμεν· Εὐστράτιον τὸν  θεόφρονα μάρτυρα, Αὐξέντιον τὸν κλεινόν, καὶ Μαρδάριον τὸν ἀοίδιμον, Εὐγένιον  τὸν ἔνδοξον, καὶ Ὀρέστην τὸν γενναῖον· οὗτοι γὰρ τάς τοῦ ἐπαράτου Λυσίου  μηχανουργίας καὶ τοῦ αὐτῷ ὁμόφρονος Ἀγρικολάου, τῇ δυνάμει τοῦ σταυροῦ εἰς τέλος  διέλυσαν· καὶ ποικίλως βασανισθέντες, τὸν τῆς ἀθλήσεως δρόμον καλῶς τετελέκασι·  τὴν τοῦ Χριστοῦ ὁμολογίαν μέχρι τέλους φυλάξαντες· διὸ νῦν ἐν οὐρανοῖς περὶ τὸν  θρόνον αὐτοῦ χορεύοντες, ἀδιαλείπτως αὐτῷ πρεσβεύουσιν, ὑπὲρ τῶν πίστει  τελούντων τὴν θείαν μνήμην αὐτῶν.

Καὶ νῦν.  Δέσποινα πρόσδεξαι

ΕΙΣ ΤΟΝ ΣΤΙΧΟΝ
Στιχηρὰ προσόμοια.
Ἦχος β'.  Οἶκος τοῦ Ἐφραθᾶ.

Μνήμην  τὴν ἱερὰν τοῦ θείου Εὐστρατίου, καὶ τῶν συνάθλων πόθῳ, τελέσωμεν ὑμνοῦντες, Θεὸν  τὸν ὑπεράγαθον.
Στίχ.  Ἐκέκραξαν οἷ δίκαιοι καὶ ὁ Κύριος...

Χαῖρε  θεία πεντάς, τῶν σεπτῶν ἀθλοφόρων Εὐστράτιε παμμάκαρ, Αὐξέντιε, Ὀρέστα, Εὐγένιε,  Μαρδάριε.

Στίχ.  Πολλαὶ αἱ θλίψεις τῶν δικαίων...

Φύλαττε ἀθλητά, Εὐστράτιε Κυρίου, τὴν σὴν νῆσον ἐκ πάσης ἐπιβουλῆς βαρβάρων, καὶ  πειρατῶν ἁλώσεως.
Δόξα. Καὶ νῦν.
Μόνη  Χριστιανῶν, ἐλπὶς καὶ προστασία, ἁγνὴ σὺν Εὐστρατίῳ· δυσώπει τὸν υἱόν σου, ὑπὲρ  οἰκείων δούλων σου.
Νῦν ἀπολύεις,
τὸ Ἀπολυτίκιον ἐκ τοῦ Μεγάλου Ἐσπερινοῦ,
Ἐκτενὴς μικρὰ καὶ Ἀπόλυσις.

ΕΝ Τῼ  ΜΕΓΑΛῼ  ΕΣΠΕΡΙΝῼ
Εἰς τὸ Κύριε ἐκέκραξα
Ἱστῶμεν στίχ. στ' καὶ ψάλλομεν προσόμοια.
Ἦχος δ'. Ἔδωκας σημείωσιν
Λίθους  ἐπιγνῶναί σου τὴν δεσποτείαν Εὐστράτιος, λογικοὺς παρεσκεύασεν αἰσθέσθαι  δυνάμεως, ἐν σαρκὶ οἰκείᾳ, σῆς καταναγκάσας· τοὺς ἐκ βασάνων φοβερῶν,  ἀποβαλλούσῃ ἀθρόως μώλωπας καὶ ψεῦδος ὀλεθρεύοντι, θεολογήσας σε στόματι, Ἰησοῦ  παντοδύναμε, ὁ σωτὴρ τῶν ψυχῶν ἡμῶν.


Λάμπει  τὸ μνημόσυνον, τοῦ Ἀθλοφόρου σου Κύριε, Εὐστρατίου ὡς ἥλιος, λαμπρότητι  κρύψαντος, ἀηττήτων λόγων, τὴν πολυθεΐαν, ὥσπερ ἀφώτιστον σκηνήν, καταργουμένην  ὑπὸ τῆς πίστεως, καὶ τέσσαρας συμμάρτυρας, καὶ συμμετόχους ποιήσαντος· δι' αὐτῶν  ἡμῖν δώρησαι, ἱλασμὸν ὡς φιλάνθρωπος.

Καὶ ἕτερα ἐκ τοῦ Μηναίου.

Ἦχος ὁ αὐτός, Ὡς γενναῖον ἐν μάρτυσιν
Ἀνενδότως τυπτόμενος, καὶ πυρὶ δαπανώμενος, καὶ κρηπῖσι πάνσοφε καθηλούμενος·  καὶ ἐν ὁδοῖς ἐλαυνόμενος, εἱρκτῇ συγκλειόμενος· καὶ ὡς θῦμα καθαρόν, τῇ καμίνῳ  ὀπτομενος, προσενήνεξαι διὰ σὲ τῷ τυθέντι, ὡς εὐῶδες ἱερεῖον ἐν τῇ ἄνῳ τραπέζῃ  μάρτυς Εὐστράτιε.

Ὡς  καλῶς στρατευσάμενος, Βασιλεῖ τῶν δυνάμεων, σεαυτὸν Εὐστράτιε παραδέδωκας,  ἐθελουσίως εἰς βάσανα, καὶ βίαιον θάνατον, ἐπαγόμενος χορόν, συμμαρτύρων  μακάριον, μεθ' ὧν ἤθλησας, καὶ τῆς νίκης ἐδέξω τοὺς στεφάνους, σὺν αὐτοῖς  καθικετεύων, ὑπὲρ ἡμῶν παναοίδιμε.

Ὁ  θεόφρων Εὐστράτιος, ὁ γενναῖος Αὐξέντιος, ὁ κλεινὸς Εὐγένιος καὶ Μαρδάριος, σὺν  τῷ Ὀρέστῃ ἠρίστευσαν, ἐχθροὺς τροπωσάμενοι, καὶ ἐκλάμψαντες σαφῶς, ὡς ἀστέρες  πολύφωτοι, κατεφαίδρυναν, τῶν πιστῶν τὰς καρδίας καὶ τῆς πλάνης, ἀπεδίωξαν τὸ  σκότος, τῇ φωταυγείᾳ τοῦ Πνεύματος.
Τῆς Ἁγίας Λουκίας
Παρθενίαν ἀκήρατον, ἐμμελῶς ἐξασκήσασα, προσηνέχθης χαίρουσα τῷ Ποιήσαντι·  ἀρνησαμένη γὰρ πρόσκαιρον, νυμφίον πανεύφημε, ἐνυμφεύθης τῷ Χριστῷ, καὶ τὸν  δρόμον τελέσασα, διὰ πίστεως, καὶ φαιδροῦ μαρτυρίου νῦν παρέχεις, τοῖς τιμῶσί σε  Λουκία, τῶν ἰαμάτων χαρίσματα.
Δόξα... Ἦχος πλ. β'
Δεῦτε  φιλομάρτυρες, τοὺς τοῦ Χριστοῦ Ἀθλοφόρους, ἐν ὕμνοις τιμήσωμεν Εὐστράτιον τὸν  ἀήττητον Μάρτυρα, Αὐξέντιον καὶ Εὐγένιον, καὶ Μαρδάριον καὶ Ὀρέστην, τὴν  πενταυγῆ τῶν Μαρτύρων χορείαν· οἳ καλῶς ἀγωνισάμενοι κατὰ τοῦ ἀοράτου ἐχθροῦ,  καὶ βραβεῖα τῆς νίκης ἀναδησάμενοι, πρεσβεύουσι Χριστῷ, ὑπὲρ τῶν πίστει καὶ  πόθῳ, τελούντων τὴν μνήμην αὐτῶν.
Καὶ νῦν.  Προεόρτιος  Ἦχος ὁ αὐτός.
Σπήλαιον εὐτρεπίζου· ἡ ἀμνὰς γὰρ ἥκει, ἔμβρυον φέρουσα Χριστόν. Φάτνη δὲ  ὑποδέχου, τόν τῷ λόγῳ λύσαντα τῆς ἀλόγου πράξεως, ἡμᾶς τοὺς γηγενεῖς. Ποιμένες  ἀγραυλοῦντες,μαρτυρεῖτε θαῦμα τὸ φρικτὸν καὶ Μάγοι ἐκ Περσίδος, χρυσὸν καὶ  λίβανον καὶ σμύρναν, τῷ Βασιλεῖ προσάξατε· ὅτι ὤφθη Κύριος ἐκ Παρθένου Μητρός·  ὅνπερ καὶ κύψασα, δουλικῶς ἡ Μήτηρ προσεκύνησε, καὶ προσεφθέγξατο τῷ ἐν ἀγκάλαις  αὐτῆς· Πῶς ἐνεσπάρης μοι, ἢ πῶς μοι ἐνεφύης, ὁ λυτρωτής μου καὶ Θεός;

Εἴσοδος, Φῶς ἱλαρόν, τὸ Προκείμενον τῆς ἡμέρας.

Προφητείας Ἡσαΐου τὸ ἀνάγνωσμα.  (Κεφ. μθ', 9)

Τάδε  λέγει Κύριος· Πάντα τὰ ἔθνη συνήχθησαν ἅμα, καὶ συναχθήσονται ἄρχοντες ἐξ αὐτῶν.  Τίς ἀναγγελεῖ ταῦτα ἐν αὐτοῖς; ἢ τὰ ἐξ ἀρχῆς, τίς ἀκουστὰ ποιήσει ὑμῖν;  Ἀγαγέτωσαν τοὺς μάρτυρας αὐτῶν καὶ δικαιωθήτωσαν, καὶ εἰπάτωσαν ἀληθῆ. Γίνεσθέ  μοι μάρτυρες, καὶ ἐγὼ μάρτυς Κύριος ὁ Θεός, καὶ ὁ παῖς, ὃν ἐξελεξάμην ἵνα γνῶτε  καὶ πιστεύσητε, καὶ συνῆτε, ὅτι ἐγώ εἰμι. Ἔμπροσθέν μου οὐκ ἐγένετο ἄλλος Θεός,  καὶ μετ' ἐμὲ οὐκ ἔσται. Ἐγώ εἰμι ὁ Θεός, καὶ οὔκ ἐστι πάρεξ ἐμοῦ ὁ σῴζων. Ἐγὼ  ἀνήγγειλα καὶ ἔσωσα, ὠνείδισα, καὶ οὐκ ἦν ἐν ὑμῖν ἀλλότριος. Ὑμεῖς ἐμοὶ  μάρτυρες, καὶ ἐγὼ Κύριος ὁ Θεός· ὅτι ἀπ' ἀρχῆς ἐγώ εἰμι, καὶ οὐκ ἐστιν ὁ ἐκ τῶν  χειρῶν μου ἑξαιρούμενος. Ποιήσω, καὶ τίς ἀποστρέψει αὐτό; Οὕτω λέγει Κύριος ὁ  Θεός, ὁ λυτρούμενος ἡμᾶς, ὁ Ἅγιος τοῦ Ἰσραήλ.
Σοφίας Σολομῶντος τὸ ἀνάγνωσμα.  (Κεφ. γ', 1)

Δικαίων ψυχαὶ ἐν χειρὶ Θεοΰ, καὶ οὐ μὴ ἅψηται αὐτῶν βάσανος. Ἔδοξαν ἐν ὀφθαλμοῖς  ἀφρόνων τεθνάναι, καὶ ἐλογίσθη κάκωσις ἡ ἔξοδος αὐτῶν, καὶ ἡ ἀφ' ἡμῶν πορεία  σύντριμμα· οἱ δέ εἰσιν ἐν εἰρήνῃ. Καὶ γὰρ ἐν ὄψει ἀνθρώπων ἐὰν κολασθῶσιν, ἡ  ἐλπὶς αὐτῶν ἀθανασίας πλήρης. Καὶ ὀλίγα παιδευθέντες μεγάλα εὐεργετηθήσονται ὅτι  ὁ Θεὸς ἐπείρασεν αὐτοὺς καὶ εὗρεν αὐτοὺς ἀξίους ἑαυτοῦ. Ὡς χρυσὸν ἐν χωνευτηρίῳ  ἐδοκίμασεν αὐτούς, καὶ ὡς ὁλοκάρπωμα θυσίας προσεδέξατο αὐτούς. Καὶ ἐν καιρῷ  ἐπισκοπῆς αὐτῶν ἀναλάμψουσι, καὶ ὡς σπινθῆρες ἐν καλάμῃ διαδραμοῦνται. Κρινοῦσιν  ἔθνη, καὶ κρατήσουσι λαῶν, καὶ βασιλεύσει αὐτῶν Κύριος εἰς τοὺς αἰῶνας. Οἱ  πεποιθότες ἐπ' αὐτόν, συνήσουσιν ἀλήθειαν, καὶ οἱ πιστοὶ ἐν ἀγάπῃ προσμενοῦσιν  αὐτῷ· ὅτι χάρις καὶ ἔλεος ἐν τοῖς ὁσίοις αὐτοῦ, καὶ ἐπισκοπὴ ἐν τοῖς ἐκλεκτοῖς  αὐτοῦ.

Σοφίας Σολομῶντος τὸ ἀνάγνωσμα.  (Κεφ. ε', 5-6, 1)

Δίκαιοι εἰς τὸν αἰῶνα ζῶσι, καὶ ἐν Κυρίῳ ὁ μισθὸς αὐτῶν, καὶ ἡ φροντὶς αὐτῶν  παρὰ Ὑψίστῳ. Διὰ τοῦτο λήψονται τὸ βασίλειον τῆς εὐπρεπείας, καὶ τὸ διάδημα τοῦ  κάλλους ἐκ χειρὸς Κυρίου· ὅτι τῇ δεξιᾷ αὐτοῦ σκεπάσει αὐτούς, καὶ τῷ βραχίονι  ὑπερασπιεῖ αὐτῶν. Λήψεται πανοπλίαν τὸν ζῆλον αὐτοῦ, καὶ ἁπλοποιήσει τὴν κτίσιν  εἰς ἄμυναν ἐχθρῶν. Ἐνδύσεται θώρακα δικαιοσύνην καὶ περιθήσεται κόρυθα κρίσιν  ἀνυπόκριτον. Λήψεται ἀσπίδα ἀκαταμάχητον ὁσιότητα· ὀξυνεῖ δὲ ἀπότομον ὀργὴν εἰς  ῥομφαίαν. Συνεκπολεμήσει αὐτῷ ὁ κόσμος ἐπὶ τοὺς παράφρονας· πορεύσονται εὔστοχοι  βολίδες ἀστραπῶν, καὶ ὡς ἀπὸ εὐκύκλου τόξου, τῶν νεφῶν, ἐπὶ σκοπὸν ἁλοῦνται, καὶ  ἐκ πετροβόλου θυμοῦ πλήρεις ῥιφήσονται χάλαζαι. Ἀγανακτήσει κατ' αὐτῶν ὕδωρ  θαλάσσης· ποταμοὶ δὲ συγκλύσουσιν ἀποτόμως. Ἀντιστήσεται αὐτοῖς πνεῦμα δυνάμεως,  καὶ ὡς λαῖλαψ ἐκλικμήσει αὐτούς, καὶ ἐρημώσει πᾶσαν τὴν γῆν ἀνομία, καὶ ἡ  κακοπραγία περιτρέψει θρόνους δυναστῶν. Ἀκούσατε, οὖν, βασιλεῖς, καὶ σύνετε·   μάθετε δικασταὶ περάτων γῆς· ὅτι ἐδόθη παρὰ Κυρίου ἡ κράτησις ὑμῖν, καὶ ἡ  δυναστεία παρὰ Ὑψίστου.

Εἰς τὴν Λιτὴν ἰδιόμελα.
Ἦχος α'.

Τὴν  πεντάριθμον χορείαν, τῶν Ἁγίων εὐφημήσωμεν λαοί, τὸν Σωτῆρα ἀνυμνοῦντες Χριστόν,  Εὐστράτιον τὸν καρτερόψυχον καὶ στερρὸν Ἀθλοφόρον, σὺν αὐτῷ Αὐξέντιον, Εὐγένιον,  Μαρδάριον καὶ Ὀρέστην· οὗτοι γὰρ ὑπὲρ τῆς πίστεως ἀθλοῦντες, τὰς τρικυμίας  κατεπάτησαν ἐχθρῶν, καὶ τῷ Σωτῆρι πρεσβεύουσιν, ἱλασμὸν καὶ ἄφεσιν ἁμαρτιῶν,  δωρηθῆναι τοῖς ἐν πίστει ἐκτελοῦσι, τὴν μνήμην αὐτῶν.

Ὁ αὐτός.
Ὑπὲρ  τὴν τῶν ἑλλήνων παιδείαν, τὴν τῶν ἀποστόλων σοφίαν προέκριναν οἱ ἅγιοι μάρτυρες·  τάς βίβλους τῶν ῥητόρων καταλείψαντες, καὶ ταῖς τῶν ἁλιέων ἐνδιαπρέψαντες· ἐκεῖ  μὲν γὰρ εὐγλωττίαν ῥημάτων, ἐν δὲ ταῖς τῶν ἀγραμμάτων θεηγορίαις, τὴν τῆς  Τριάδος ἐδιδάσκοντο θεολογίαν ἐν ᾗ πρεσβεύουσιν ἐν εἰρήνῃ φυλαχθῆναι τάς ψυχὰς  ἡμῶν.


Ἦχος πλ. β'.
Ὄντως  ἡ γλῶσσά σου κάλαμος γραμματέως ὀξυγράφου, τερπνοτέρα ἐδείχθη παμμακάριστε  Εὐστράτιε· ῥητορεύουσα σαφῶς πίστιν εὐσεβῆ καὶ δόγματα σωτήρια· δι' ὧν ὁ Θεὸς  ἐδοξάσθη· καὶ ὡραῖον κάλλει τὸν Εὐγένιον ἀπέδειξας· καὶ τοῦ θείου φωτισμοῦ διὰ  σοῦ  τετύχηκε· καὶ τούτων συναθλητήν, καὶ τῶν ἀγώνων κοινωνόν, σὺν τῇ λοιπῇ  τριάδι τῶν μαρτύρων ἀπέφηνας· καὶ νῦν ἐν παρρησίᾳ τῷ τοῦ Σωτῆρος θρόνῳ  παριστάμενοι, μὴ ἐλλείπητε πρεσβεύειν ὑπὲρ τῶν ψυχῶν ἡμῶν.

Ἦχος πλ. β'.
Σήμερον ἡ πενταυγὴς τῶν μαρτύρων ὁμήγυρις, ὡς σελασφόρων ἀστέρων συνέλευσις,  τοὺς πιστοὺς σελαγίζουσα, πρὸς μυστικὴν εὐφροσύνην ἐκάλεσε· σήμερον γάρ, οἱ τοῦ  νοητοῦ ἡλίου θεράποντες, καὶ τῶν ἑλληνικῶν καθαιρέται δογμάτων, τοὺς τοῖς  αἰσθητοῖς ξοάνοις προσανέχοντας, καὶ ὡς καὶ θεοῖς λατρεύοντας, εἰς τέλος  κατῄσχυναν· ἐκέρασαν δὲ πλήρη τὸν ἀθλοφορικὸν αὐτῶν κρατῆρα καὶ τοῖς διὰ Χριστὸν  ἐκχυθεῖσιν αἳμασιν ἔστεψαν ἡμᾶς προτρεπόμενοι, τοὺς εὐσεβείας ἐραστάς· δεῦτε  λέγοντες, τοὺς ἀγῶνας ἡμῶν ἑστιάθητε καὶ τοὺς στεφάνους καὶ τὰ γέρα  προσβλέψατε·  ὁ γὰρ ὑπομείνας εἰς τέλος οὗτος σωθήσεται, Χριστὸς ἡ ἀλήθεια  ἐπεφήνατο, ἵνα κοινωνοὶ γένησθε τῶν στεφάνων ἡμῶν καὶ πρεσβευτὰς ἡμᾶς πρὸς  Χριστὸν ἔχητε.

Δόξα. Ἦχος β'.
Δεΰτε  ἀγαλλιασώμεθα τῷ Κυρίῳ ἐν τῇ μνήμῃ σήμερον τῶν  ἀθλοφόρων, ὦ φιλέορτοι· δεῦτε  εὐφημήσωμεν αὐτούς, μυστικῶς ἐγκωμιάζοντες· χαίροις Εὐστράτιε, χαίροις Αὐξέντιε,  χαίροις Εὐγένιε, χαίροις Μαρδάριε, χαίροις Ὀρέστα· οἱ τὴν πλάνην τῶν εἰδώλων,  εἰς χάος βυθίσαντες· Χριστὸν τὸν Κύριον τον ἐν μέσῳ τοῦ σταδίου, τρανῶς  κηρύξαντες· διὸ παμμακάριστοι καὶ πολύαθλοι, μὴ παύσητε πρεσβεύειν ὑπὲρ τῶν  ψυχῶν ἡμῶν.

Καὶ νῦν.Προεόρτιον, ὁ αὐτός.
Ἰδοὺ  καιρὸς ἤγγικε τῆς σωτηρίας ἡμῶν! Εὐτρεπίζου Σπήλαιον ἡ Παρθένος ἐγγίζει τοῦ  τεκεῖν. Βηθλεὲμ γῆ Ἰούδα, τέρπου καὶ ἀγάλλου, ὅτι ἐκ σοῦ ἀνατέταλκεν ὁ Κύριος  ἡμῶν. Ἀκούσατε ὄρη καὶ βουνοί, καὶ τὰ περίχωρα τῆς Ἰουδαίας, ὅτι ἔρχεται  Χριστός, ἵνα σώσῃ ὃν ἐπλασεν ἄνθρωπον ὡς φιλάνθρωπος.
Εἰς τὰ Ἀπόστιχα. Στιχηρὰ προσόμοια.
Ἦχος πλ. α'. Χαίροις ἀσκητικῶν

Στῦλος  φωτοφανὴς ἀθλητά, τὴν τῆς σοφίας ἀποστίλβων λαμπρότητα, ἐπήρθης ἐν μετεώρῳ, τῆς  καρτερίας σοφὲ καὶ πρὸς φῶς ἰθύνθης τὸ τῆς γνώσεως· ἡμᾶς τοὺς τοῖς θείοις σου,  λαμπομένους Εὐστράτιε, πανσόφοις λόγοις, καταυγάζων ἀοίδιμε· σοῦ τῷ ἔρωτι  πτερουμένοις μακάριε· ὅθεν καὶ ἐγκωμίοις σου, τὴν μνήμην γεραίροντες, μάρτυς, ἐκ  πόθου τῆς θείας φιλανθρωπίας αἰτούμεθα, τυχεῖν σαῖς πρεσβείαις, καὶ τῷ κόσμῳ  δωρηθῆναι τὸ μέγα ἔλεος.

Στίχ.  Ἐκέκραξαν οἱ δίκαιοι καὶ ὁ Κύριος...

Κάλλει  καὶ ἡδονῇ ἀληθεῖ, κεκερασμένος ὁ κρατὴρ τῆς σοφίας σου, τὸν οἶνον τῆς εὐσεβείας,  ἐν ἡδυτέροις, σοφέ, καὶ ἀφθονοτέροις λόγοις ἔβλυσε· δι' ὧν ἡδυνόμενοι, πρὸς τὴν  ὄντως ἀθόλωτον καὶ γλυκυτάτην, μυστικῶς ἀναγόμεθα γνῶσιν ἔνθεον, τοῦ Δεσπότου  Εὐστράτιε· ὅθεν καὶ ἐγκωμίοις σου τὰ ἆθλα γεραίροντες, πίστει καὶ πόθῳ τῆς θείας  φιλανθρωπίας αἰτούμεθα, τυχεῖν σαῖς πρεσβείαις, καὶ τῷ κόσμῳ δωρηθῆναι τὸ μέγα  ἔλεος.
Στίχ.  Πολλαὶ αἱ θλίψεις τῶν δικαίων...

Φάλαγξ  μαρτυρικὴ φωταυγής, τροπαιοφόρος καὶ πεντάριθμος σήμερον, τιμάσθω μετ' ἐγκωμίων,  ἡ κεκτημένη φαιδρόν, κορυφαῖον ὄντως τὸν Εὐστράτιον θερμῶς στηλιτεύσαντα, τὰ  Ἑλλήνων σεβάσματα, χριστιανῶν δέ, τὰ θεόφθεγκτα δόγματα βεβαιώσαντα, λογικαῖς  ἀποδείξεσι· τοῦτον οὖν εὐφημήσωμεν, ἡμῖν τὸν κεράσαντα, τὸν τῆς σοφίας κρατῆρα,  πνευματικῶς τὸν εὐφραίνοντα· Χριστὸν δυσωποῦντα, τὸν παρέχοντα τῷ κόσμῳ τὸ μέγα  ἔλεος.
Δόξα. Ἦχος πλ. α'.

Τῶν  τυραννούντων τὰ θράση μὴ δειλιάσαντες, μᾶλλον δὲ τοῦ Χριστοῦ τὴν πίστιν, τρανῶς  κηρύξαντες, ξεσμοὺς πολλοὺς καὶ βασάνους ὑπεμείνετε, Εὐστράτιε καὶ Αὐξέντιε,  Εὐγένιε καὶ Ὀρέστα, καὶ ἔνδοξε Μαρδάριε. Διὸ πρεσβεύσατε τῷ Βασιλεῖ καὶ Θεῶ,  ὑπὲρ πάντων ἡμῶν τῶν ἐν πίστει τελούντων τὴν μνήμην ὑμῶν.

Καὶ νῦν. Προεόρτιον, ὁ αὐτός.

Δεῦτε  χριστοφόροι λαοί, κατίδωμεν θαῦμα πᾶσαν ἔννοιαν ἐκπλῆττον καὶ συνέχον, καὶ  εὐσεβῶς προσκυνοῦντες, πίστει ἀνυμνήσωμεν. Σήμερον πρὸς Βηθλεὲμ ἐγκυμονοῦσα Κόρη  παραγίνεται τοῦ γεννῆσαι τὸν Κύριον, χοροὶ δὲ τῶν Ἀγγέλων προτρέχουσι. Καὶ ταῦτα  βλέπων ἐβόα Ἰωσὴφ ὁ μνήστωρ· Τί τὸ ἐν σοὶ ξένον μυστήριον Παρθένε; καὶ πῶς  μέλλεις λοχεῦσαι ἡ ἀπειρόζυγος δάμαλις;

Νῦν ἀπολύεις, τὸ Τρισάγιον, καὶ τὰ Ἀπολυτίκια.

Ἦχος δ'. Ὁ ὑψωθεὶς ἐν τῷ σταυρῷ

Ἡ  πενταυγὴς τῶν ἀθλοφόρων χορεία, τῇ τῶν ἀγώνων νοητῇ δαδουχίᾳ, τὴν οἰκουμένην  ἅπασαν αὐγάζει νοητῶς, ὁ σοφὸς Εὐστράτιος, σὺν Αὐξεντίῳ τῷ θείῳ, Ὀρέστης καὶ  Εὐγένιος, καὶ Μαρδάριος ἅμα, οὓς εὐφημοῦντες εἴπωμεν πιστοί· χαίροις μαρτύρων,  πεντάριθμε σύλλογε.

Δόξα. Τῆς Ἁγίας. Ἦχος πλ. α'. Τὸν συνάναρχον Λόγον

Παρθενίας φοροῦσα χλαῖναν ὑπέρλαμπρον, παρθενικῶς ἐμνηστεύθης τῷ ζωοδότῃ Χριστῷ,  καὶ ἀγάπην γεηροῦ μνηστῆρος ἔλιπες· ὅθεν ὡς δῶρα νυμφικά, προσενήνοχας Αὐτῷ, τὰ  ῥεῖθρα τῶν σῶν αἱμάτων, Λουκία παρθενομάρτυς,  ᾧ καὶ πρεσβεύεις ὑπὲρ πάντων.

Καὶ νῦν. Θεοτοκίον ὁμόηχον Τὸν συνάναρχον Λόγον Ἡ εὐλόγησις τῶν ἄρτων καὶ  Ἀπόλυσις.

ΕΙΣ ΤΟΝ  ΟΡΘΡΟΝ
Τὰ ἐν τῷ Ἑσπερινῷ Ἀπολυτίκια
Καὶ τὰ Καθίσματα.
Εἰς τὴν α' στιχολογίαν, Κάθισμα

Ἦχος δ'. Ταχὺ προκατάλαβε
Ἀνδρείωμα πίστεως θωρακισάμενος, σοφίας τὸ ἔνθεον,  καθοπλισθείς εὐσεβῶς,  Εὐστράτιε ἔνδοξε· πάντα τοῦ διαβόλου, ἐτροπώσω τὰ στίφη· ἤλεγξας τῶν ἀθέων, τὸ  ἀνίσχυρὸν θράσος· ὡς ἔχων παρρησίαν πρὸς Θεόν, πρέσβευε σωθῆναι ἡμάς.

Δόξα τὸ αὐτό. Καὶ νῦν.
Πολλοῖς πλημμελήμασιν, ἐγὼ ὁ ἄσωτος, τὸν νοῦν σκοτιζόμενος, ἐπιβοῶμαι τὴν σήν,  βεβαίαν ἀντίληψιν· φώτισον Θεοτόκε, τῆς ψυχῆς μου τάς κόρας· λάμψον μοι  μετανοίας, τὸ λαμπρότατον φέγγος καὶ ἔνδυσόν με τὰ ὅπλα τοῦ φωτός, θεογεννῆτορ,  ἁγνή.

Εἰς τὴν β' στιχολογίαν, Κάθισμα
Ἦχος δ'. Ταχὺ προκατάλαβε
Ρομφαίᾳ τῶν λόγων σου τυράννους ἔτρωσας· στρατίαρχος
γενόμενος, τοῦ χριστολέκτου λαοῦ, Εὐστράτιε θεόσοφε·
ἤστραψας ταῖς ἀκτῖσι, τῶν θαυμάτων τῷ κόσμῳ· στέφος δὲ ἀνεπλέξω, τῇ σῇ κάρᾳ ἐξ  ὕψους· διὸ καὶ ἐν τῇ μνήμῃ σου Χριστὸν δοξάζομεν.

Δόξα τὸ αὐτό. Καὶ νῦν.
Ὑμνοῦμέν σε θεόνυμφε, μήτηρ Χριστοῦ τοῦ Θεοῦ, δοξάζοντες τὸν τόκον σου τὸν  ἀκατάληπτον δι' οὗ ἐλυτρώθημεν, πλάνης τοῦ διαβόλου, καὶ παντοίων κινδύνων,  Δέσποινα Θεοτόκε, καὶ πιστῶς ἐκβοῶμεν· ἐλέησον τὴν ποίμνην σου, μόνη πανύμνητε.

Μετὰ τὸν πολυέλεον λέγε Κάθισμα
Ἦχος πλ. δ'. Τὴν σοφίαν καὶ λόγον

Τῆς  τριάδος τῇ πίστει ὀχυρωθείς, καὶ ἀληθείας σφενδόνι καθοπλισθείς, τῆς πλάνης  κατέβαλες, τὸ ἀλλόφυλον θράσος· καὶ τοῦ ἐχθροῦ ἁρπάσας, τῶν λόγων τὴν μάχαιραν,  ἐν αὐτῇ ἀπέτεμες, τοῦ ψεύδους τὴν ἔνστασιν. Ὅθεν τοῖς τροπαίοις θριαμβεύων τὴν  πλάνην, τῷ σώματι τέθνηκας, καὶ τῷ πνεύματι ἔζησας ἀθλοφόρε Εὐστράτιε, πρέσβευε  Χριστῷ τῷ Θεῷ, τῶν πταισμάτων ἄφεσιν δωρήσασθαι, τοῖς ἑορτάζουσι πόθῳ τὴν ἁγίαν  μνήμην σου.

Δόξα καὶ νῦν.
Τὴν  ψυχήν μου Παρθένε τὴν ταπεινήν, ἀπὸ βρέφους μολύνας ὁ μιαρός, καὶ λόγοις καὶ  πράξεσιν, ἐμαυτὸν κατερρύπωσα· καὶ οὐκ ἔχω τί πράξω, ἢ ποῦ καταφεύξομαι, ἀλλ'  οὐδ' ἄλλην ἐλπίδα, πλήν σου Κόρη ἐπίσταμαι. Φεῦ μοι ὁ ἀχρεῖος! διὰ τοῦτο ἱκέτης,  πρὸς σὲ τὴν Πανάχραντον, νῦν προστρέχω καὶ δέομαι, ὁμολογῶν σοι τό, Ἥμαρτον.  Πρέσβευε τῷ σῷ Υἱῷ καὶ Θεῶ, τῶν πταισμάτων ἄφεσιν δοθῆναί μοι· εἰς σὲ γὰρ πάσας  Παρθένε, τάς ἐλπίδας ἀνέθηκα.


Τὸ α' ἀντίφωνον τοϋ δ' ἤχου καὶ τὸ Προκείμενον. Θαυμαστὸς ὁ Θεὸς ἐν τοῖς ἁγίοις  αὔτοϋ.
Στίχ.  Τοῖς ἁγίοις τοῖς ἐν τῇ γῇ αὐτοῦ ἐθαυμάστωσεν ὁ Κύριος.

Εὐαγγέλιον τοῦ Ὄρθρου, μαρτυρικόν, ἐκ τοῦ Ἁγ. Γεωργίου.
Ό Ν'.  Δόξα Ἦχος β'.  Ταῖς τῶν Ἀθλοφόρων ... Καὶ νῦν. Ταῖς τῆς  Θεοτόκου ...

Ἰδιομελον. Ἦχος πλ. β'.
Στίχ.  Ἐλέησόν με ὁ Θεὸς κατὰ τὸ μέγα ἔλεός σου...

Μαρτυρικὴ χορεία, εὐσεβεῖς πρόμαχοι, σήμερον πιστοὶ ἀναδείκνυται τυράννων πᾶσαν  καθελόντες δυσσέβειαν. Εὐστράτιος, Αὐξέντιος, Μαρδάριος, Εὐγένιος καὶ Ὀρέστης οἱ  σοφοί. Ὅθεν τῆς τριφώτου λατρευταὶ Τριάδος ὑπάρχοντες, τῷ γνόφῳ τῆς θείας  ἐλλάμψεως καταλαμφθέντες, ταῖς τῶν ἀσωμάτων χορείαις ἀγάλλονται τῷ Θεῷ καὶ  σωτῆρι ἱκετεύοντες ὑπὲρ τῶν ψυχῶν ἡμῶν.
Τὸ «Σῶσον ὁ Θεὸς τὸν λαόν σου».
Εἶτα  οἱ κανόνες· ὁ παρὼν εἰς Ἦχον πλ β'.

ᾨδὴ  α'. Ὡς ἐν ἠπείρῳ πεζεύσας ὁ Ἰσραὴλ

Ἐπουρανίων ἁψίδων ὁ βασιλεύς, βραβευτὴς προκάθηται, τῶν ἐπάθλων τοῖς ἐν γῇ, περὶ  τὸν Εὐστράτιον Χριστός, προτεινόμενος αὐτοῖς νίκης τὸν στέφανον.

Ὑμνολογίαις χορείαν θεοστεφῆ, ἀθλητῶν πεντάριθμον, εὐφημήσωμεν πιστοί· τὸν σοφὸν  Εὐστράτιον πιστῶς, κεκτημένην ἐν Χριστῷ, θεῖον ταξίαρχον.

Στρατολογίας τῆς ἄνω ἐπιποθῶν, τὴν τιμὴν Εὐστράτιε, ἀντιδοὺς συμβολικῶς· τῷ Θεῷ  προσήγαγες σοφέ, σοῦ τὴν ζώνην ἱερῶς, ἀφοσιουμενος.
Θεοτοκίον
Τῶν  καλλινίκων μαρτύρων χαῖρε σεμνή, ὁ τῆς νίκης στέφανος· διὰ σοῦ γὰρ οὐρανός, τοῖς  ἀνθρώποις γέγονε βατός, ὡς τεκούσης ὑπὲρ νοῦν, τὸν ποιητὴν οὐρανοῦ.
Καὶ ἕτερος κανὼν τῶν Ἁγίων Μαρτύρων ἐκ τοῦ Μηναίου, ποίημα Ἰωάννου μοναχοῦ.
ᾨδὴ   α’.  Ἦχος δ΄ Θαλάσσης τὸ ἐρυθραῖον  πέλαγος
Βραβεύων,  ἐν οὐρανοῖς τὰ ἔπαθλα, τοῖς ἐπὶ γῆς ἀθληταῖς, ἀγωνοθέτης κάθηται Χριστός, δεξιᾷ  Παντοκράτορι, τοῖς ἀμφὶ τὸν Εὐστράτιον, θείους στεφάνους προτεινόμενος.

Χορείαν μαρτυρικὴν πεντάριθμον, δεῦτε κατίδωμεν, ὑπερφυεῖ ἀστράπτουσαν φωτί,  κεκτημένην ταξίαρχον, τὸν ποθητὸν Εὐστράτιον, χάριτι θείᾳ στεφανούμενον.

Τὴν  ζωήν, τοῦ ἐπὶ γῆς στρατεύματος, ἀπεκδυσάμενος, τῷ ἀληθεῖ προσάγῃ Βασιλεῖ, τῆς  ἀθλήσεως σύμβολον, παρὰ Χριστοῦ Εὐστράτιε, δι' Αὐξεντίου κομισάμενος.

Ἀστέρες, ἐν οὐρανῷ τῆς πίστεως, ἀεὶ κινούμενοι, τὰς τῶν πιστῶν λαμπρύνουσι  ψυχάς, φωτισμὸν ἀποστίλβοντες, οἱ περὶ τὸν Εὐστράτιον, οὓς ἐπαξίως εὐφημήσωμεν.
Τῆς Ἁγίας
Πορφύραν, σῶν ἐξ αἱμάτων βάψασα, καὶ στολισθεῖσα φαιδρῶς, περιφανῶς τὰ ἄνω  κατοικεῖς, ὡς Παρθένος βασίλεια, καὶ θεϊκαῖς λαμπρότησι, Μάρτυς Λουκία  κατηγλάϊσαι.
Θεοτοκίον
Χωρίον, χωρητικὸν γεγένησαι, τῆς θείας φύσεως, θεογεννῆτορ Ἄχραντε· διό, σὲ  Λουκία ποθήσασα, παρθενικῶς ὀπίσω σου, τῷ σῷ Υἱῷ προσαπενήνεκται.

Καταβασία. Χριστὸς γεννᾶται δοξάσατε

ᾨδὴ  γ'. Οὔκ ἐστιν ἅγιος ὡς σύ.

Ρωμαλεότητι φρενῶν, τὴν ἐλπίδα σου πᾶσαν, ἀνυψώσας παμμάκαρ πρὸς τὸν ὕψιστον  Χριστὸν ἐλπίδι τῶν αἰκισμῶν, θυμηδίας πλήρης ὅλος γέγονας.

Αὐξήσας φίλτρῳ τοῦ Χριστοῦ, τῇ ἐνθέῳ σοφίᾳ, καρτερίᾳ βασάνων, Αὐξέντιε τὴν  ὀφρύν, ἐλέγχεις τῶν διωκτῶν, καὶ τὸ θράσος καὶ τὴν ματαιότητα.

Τὴν  ἀνυπέρβλητον σοφέ, τοῦ Λυσία κακίαν, ἡγησάμενος ὄναρ, πυρὸς μαστίγων σφοδρῶν,  στερεωθεὶς ἐν Χριστῷ κατεφρόνεις, ὥσπερ ἄλλου πάσχοντος.

Θεοτοκίον
Ἱερολόγοις σε φωναῖς, θεομῆτορ παρθένε, τὴν τῶν πάντων αἰτίαν, τὸν αἴτιον καθ'  ἡμᾶς, γενέσθαι θεοπρεπῶς, ἀνυμνοῦντες πίστει μακαρίζομεν.
ᾨδὴ  γ' Εὐφραίνεται ἐπὶ σοί, ἡ Ἐκκλησία σου Χριστὲ
Ἐλπίδι  τῶν αἰκισμῶν, ὥσπερ ἀΰλου θησαυροῦ γέγονας, ὑπερφυῶς ἔμπλεως, πάσης θυμηδίας  Εὐστράτιε.

Σοφίᾳ  Πνευματικῇ, ὑπομονῇ τε πειρασμῶν ἤλεγξας, Μάρτυς Χριστοῦ Αὐξέντιε, τὴν  τυραννικὴν ἀθεότητα.

Ὡς  κόσμος θεολαμπής, τῆς Ἐκκλησίας τῶν πιστῶν Μάρτυρες, τὰ Χριστοῦ στίγματα,  περιηνθισμένοι γεγόνατε.

Τὰ  μέλη καρτερικῶς, ἀθλητικῆς καταφλεχθεὶς ἄνθραξιν, εἰδωλικῆς ἔσβεσας, πλάνης τὴν  μανίαν Εὐστράτιε.
Τῆς Ἁγίας
Ὡς  νύμφη περικαλής, τοῦ βασιλέως καὶ Θεοῦ ἔνδοξε, Μάρτυς Λουκία εἴληφας, νῦν τῶν  οὐρανῶν τὰ βασίλεια.
Θεοτοκίον
Κυρίως  καὶ ἀληθῶς, σὲ Θεοτόκον οἱ πιστοὶ σέβομεν· σὺ γὰρ Θεὸν τέτοκας, σάρκα γεγονότα  Πανάμωμε.

Καταβασία. Τῷ πρὸ τῶν αἰώνων

Κάθισμα, ἦχος πλ. δ'. Τὴν Σοφίαν καὶ Λόγον

Οὔτε  ξίφος, οὐ θῆρες, οὔτε τὸ πῦρ οὔτε τι τῶν φοβούντων καὶ αἰσθητῶν, ὅλως καταπλῆξαί  σου τὸ στερρὸν ἠδυνήθησαν· τοῦ γὰρ ἐχθροῦ πατήσας, τῷ δρόμῳ τὴν δύναμιν, ὡς  ἀπαθὴς διέβης τὸν βίον καὶ ἄσαρκος· ὅθεν τοῖς ἐν πίστει, τάς ἰάσεις παρέχεις,  καὶ πόθῳ προστρέχουσιν ἐν τῇ μνήμῃ σου ἅγιε· Ἀθλοφόρε Εὐστράτιε, πρέσβευε Χριστῷ  τῷ Θεῷ, τῶν πταισμάτων ἄφεσιν δωρήσασθαι, τοῖς ἑορτάζουσι πόθῳ τὴν ἁγίαν μνήμην  σου.

Δόξα. Ἦχος δ'. Ἐπεφάνης σήμερον

Τῶν  Μαρτύρων αἵμασιν, ἢ Ἐκκλησία, ἀρδευθεῖσα ἤνθησεν, Ὀρθοδοξίαν τοῖς πιστοῖς,  ἐγκαυχωμενη καὶ λέγουσα· Κλέος Μαρτύρων ἐδείχθητε Ἅγιοι.

Καὶ νῦν. Θεοτοκίον
Τὴν  θερμὴν ἀντίληψιν, τῶν ἐν ἀνάγκαις, τὴν ἡμῶν βοήθειαν, τὴν πρὸς Θεὸν καταλλαγήν,  δι' ἧς φθορᾶς ἐλυτρώθημεν, τὴν Θεοτόκον πιστοὶ μακαρίσωμεν.
ᾨδὴ  δ'. Χριστός μου δύναμις

Ὁ  παντοδύναμος, τὸν θεῖον ἔρωτα, τῆς ψυχῆς σου ἀνάψας, τελετουργόν, δείκνυσιν  ἐξαίσιον, ὁλοκληρίαν τῆς σαρκός, τῶν μωλώπων σου ποιούμενος.

Σαγήνῃ  πνεύματος, τῶν ἁλιέων σοφέ, σαγηνεύσας προσάγεις τῷ βασιλεῖ,  τὸν σοφὸν  Εὐγένιον, ὅνπερ ζωγρήσας τῷ Χριστῷ προσενήνοχας Εὐστράτιε.

Τοῖς  ἥλοις πάνσοφε, πόδας πειρώμενος, μαρτυρίου κρηπῖσιν, ὅλον σαυτὸν βάψας  ἐπορφύρωσας, τοῦ Βασιλέως Ἰησοῦ, εκμιμούμενος τὸ πάθημα.

Θεοτοκίον
Ὁ   ἀπερίληπτος, καὶ ἀναλλοίωτος, τοῦ Θεοῦ Πατρὸς λόγος, ἀλλοιωθεὶς τῷ εἴδει  Πανάμωμε, ἐν σοῦ σαρκούμενος θεοῖ, φιλανθρώπως με τὸν ἄνθρωπον.
ᾨδὴ  δ' Δι' ἀγάπησιν Οἰκτίρμον
Συναπεβάλου τοῖς μώλωψι τῆς σαρκός σου, τὰς ψυχικὰς κηλῖδας, τὰς βολίδας  συντρίψας, τοῦ δολίου δράκοντος, τῇ πίστει Εὐστράτιε.

Ἐδοξάσθη σου τοῖς μέλεσιν Ἀθλοφόρε, ὁ βασιλεὺς τῆς δόξης, καὶ ἀρρήτου σε δόξης,  ἐν δυνάμει ἔπλησε, τεράτων Εὐστράτιε.

Τῶν  ἁλιέων ζηλώσας τὴν παρρησίαν, μαρτυρικῇ σαγήνῃ, τῷ Δεσπότῃ προσάγεις, τὸν σοφὸν  Εὐγένιον, ζωγρήσας Εὐστράτιε.

Ὄντως  ὡραῖοι οἱ πόδες τῶν Ἀθλοφόρων, τὸν δυσμενῆ πατοῦντες, καὶ Χριστῷ μελῳδοῦντες,  ὁδὸν μαρτυρίου σου, δραμούμεθα Δέσποτα.
Τῆς Ἁγίας
Παρρησίαν εὑραμένη ἐν τοῖς ὑψίστοις, παρὰ Θεῷ Λουκία, τοῖς τιμῶσί σε πόθῳ, τῶν  πταισμάτων αἴτησαι, δοθῆναι τὴν ἄφεσιν.
Θεοτοκίον
Παρθενίᾳ καὶ ἀθλήσει λελαμπρυσμένη, τῷ ἐκ Παρθένου Κόρης, ἀνατείλαντι Λόγῳ,  ἄφθορος μεμνήστευσαι, Λουκία πανεύφημε.

Καταβασία. Ῥάβδος ἐκ τῆς ῥίζης Ἰεσσαί.

ᾨδή  ε'. Τῷ θείῳ φέγγει σου ἀγαθὲ

Θαὐμασιώτατος ὡς ἀστήρ, ἐν τῇ Ἐκκλησίᾳ τηλαυγῶς, μέσον μαρτύρων ἀνέτειλας ταῖς  τοῦ μαρτυρίου καταγλαΐζων αὐγαῖς, Εὐστράτιε τὸν κόσμον, ὑπὲρ τὸν ἥλιον.
Ἀκτινοβόλοις μαρμαρυγαῖς, ἀκτινοβολοῦντά σε ἰδών, ὁ χρηστορρήμων Μαρδάριος, σοὶ  ὥσπερ ἀρνίον, ποιμένι ἄκακον, ἁπλότητι καρδίας, κατηκολούθησεν.

Ὑ'περαρθεῖσα τῆς συγγενοῦς, φύσεως ἡ φίλανδρος γυνή, καὶ συνετὴ καὶ φιλόχριστος,  ἄριστα προτρέπει καὶ τελειώτατα ἀλείφουσα τὸν ἄνδρα πρὸς τὸ μαρτύριον.
Θεοτοκίον
Τοὺς  Θεοτόκον σε ἐκ ψυχῆς, δέσποινα τοῦ κόσμου ἀγαθή, ὁμολογοῦντας διάσωσον· σὲ γὰρ  προστασίαν ἀκαταμάχητον, κεκτήμεθα τὴν ὄντως θεογεννήτριαν.
ᾨδὴ  ε'. Σὺ Κύριέ μου φῶς.
Σὺ οἷά  περ ἀστήρ, ἑωσφόρος ἀνέτειλας, ἐν φάλαγγι τῶν Μαρτύρων, τηλαυγῶς διαπρέπων,  ἀοίδιμε Εὐστράτιε.

Σὲ  φέγγει κατιδών, νοητῷ διαλάμποντα, Μαρδάριος ὁ θεόφρων, ὡς ποιμένι ἀρνίον,  προστρέχει σοι Εὐστράτιε.

Σὺ  πάντα τὰ τερπνά, ἐλογίσω ὡς σκύβαλα, Εὐγένιε ἐκνικήσας, τοὺς τῆς φύσεως νόμους,  τῷ φίλτρῳ τῆς ἀθλήσεως.
Τῆς Ἁγίας
Σοῦ  μόνου καλλοναῖς, ὡς παρθένος ἐνήδομαι· σὲ Κύριε ἀγαπῶσα, σφαγιάζομαι ξίφει,  Λουκία ἀνεκραύγαζεν.

Ὢ  κλῆρος ἀγαθός! ὢ μερὶς ἡ θεόσδοτος! ὢ γύναιον τῇ καλλίστῃ, συμβουλῇ ἐκνικῆσαν,  τὴν πλάνην τῆς Προμήτορος.
Θεοτοκίον
Νοῦς  βρότειος τὴν σήν, ὑπὲρ ἔννοιαν σύλληψιν, οὐ δύναται ἐννοῆσαι, Μητροπάρθενε Κόρη·  Θεὸν γὰρ ἀπεκύησας.




Καταβασία Θεὸς ὢν εἰρήνης


ᾨδὴ  ς'. Τοῦ βίου τὴν θάλασσαν

Αὐτὸς  ἀντὶ πάντων μοι, ὁ Χριστός ἐστι πατρίς· βοήσας ὦ Μαρδάριε, ἀστραγάλους ἐτρήθης  καὶ πυρωθείς, πυρὸς ὀβελίσκοις δέ, τὰ μετάφρενα χαίρων τετελείωσαι.

Τμηθεῖσα Εὐγένιε, σοῦ ἡ γλῶσσα τὸν Χριστόν, ὑμνολογεῖν οὐ παύεται· αἱ δὲ χεῖρες  κοπτόμεναι πρὸς Θεόν, μακάριε, αἴρονται τοῖς ὑμνοῦσί σε λύτρον ἐξαιτούμεναι.
Ὡς  ἀξιοθαύμαστος, ἡ ἀνδρεία σου ψυχή, πανευγενὲς Εὐγένιε· τεθλασμένων γὰρ βίᾳ σου  τῶν σκελῶν, τὸ πνεῦμα παρέδωκας, ταῖς χερσὶ τοῦ Δεσπότου ἀγαλλόμενος.
Θεοτοκίον

Ἡ  Πάναγνος δέσποινα, ἡ τεκοῦσα τοῖς βροτοῖς, τὸν κυβερνήτην Κύριον, τῶν παθῶν μου  τὸν ἄστατον καὶ δεινόν, κατεύνασον τάραχον, καὶ γαλήνην παράσχου τῇ καρδίᾳ μου.

ᾨδὴ  ς'. Θύσω σοι, μετὰ φωνῆς
Χριστός μοι, ἀντὶ πάντων ἐστὶν ὁ Μαρδάριος, διαπρυσίως ἐβόα, καὶ πατρὶς καὶ  σέβας καὶ ὄνομα· ὑπὸ σοῦ γάρ, τοῦτο ἐξεπαιδεύθη Εὐστράτιε.

Τοὺς  πόδας, τρυπηθεὶς ἀνηρτήθης τῆς ἄντυγος· πεπυρωμένος ἐφλέχθης, ὀβελίσκοις δὲ τὰ  μετάφρενα, τὸ δὲ πνεῦμα, τῷ Δεσπότῃ παρέθου Μαρδάριε.

Ἡ  γλῶσσα, ἐκκοπεῖσα τῶν ὕμνων οὐ παύεται, αἱ δὲ τμηθεῖσαί σου χεῖρες, πρὸς Θεὸν  Εὐγένιε αἴρονται, σωτηρίαν, τοῖς ὑμνοῦσιν αἰτοῦσαι τὴν μνήμην σου.
Τῆς Ἁγίας
Τίμιος, ἐναντίον Κυρίου ὁ θάνατος, ὁ σὸς γεγένηται Μάρτυς· τοῦ γὰρ ζῆν  προέκρινας τὸ τεθνάναι, ἵνα ζῶντα, τὸν Χριστὸν ἐν σοὶ ἕξεις Λουκία σεμνή.
Θεοτοκίον
Ἰσχύν  σε, εὑραμένη Παρθένε καὶ στήριγμα, ἡ Ἀθληφόρος αἰκίσεις, καρτερώτατα φέρει καὶ  χαίρουσα, σοῦ ὀπίσω, τῷ τῶν ὅλων Δεσπότῃ προσάγεται.


Καταβασία. Σπλάγχνων Ἰωνᾶν

Κοντάκιον ἦχος γ'. Ἢ Παρθένος σήμερον

Ρητορεύων ἔμπροσθεν, παρανομούντων τὰ θεῖα, αἰκισμοὺς ὑπέμεινας, ἀνδρειοτάτῃ  καρδίᾳ· ἤστραψας θεοσημείαις ὑπερβαλόντως, ἔσβεσας τὴν ἐπηρμένην, τῆς πλάνης  φλόγα· διὰ τοῦτο σὲ τιμῶμεν, παμμάκαρ μάρτυς Χριστοῦ Εὐστράτιε.
Ὁ Οἶκος
Ἱερὰν   ἐκτελεῖ ἡ  Ἐκκλησία  σήμερον  ἑορτὴν  μυστικῶς· λαμπρῶς ἀνακηρύττουσα τὰς σὰς  ἀριστείας, τοὺς πόνους, τοὺς μόχθους, τὰ ὑπὲρ φύσιν θεῖα παλαίσματα, τὰ πάντιμα  στίγματα, δι' ὧν καθεῖλες τὸν  πολυμήχανον· κλέος ἀθλητῶν μέγα καὶ καύχημα,  ἀνδρείας στήλη, φωστὴρ ἁπάντων, τῶν σὲ τιμώντων εὐσεβῶς· τῶν ἰαμάτων θησαυρὲ·  πλουτιστὰ τῶν ἀπόρων, προτροπὴ σεπτῶν μαρτύρων, παμμάκαρ μάρτυς Χριστοῦ  Εὐστράτιε.
Συναξάριον
Τῇ ιγ'  τοῦ μηνὸς Δεκεμβρίου, ἄθλησις τῶν Ἁγίων καὶ ἐνδόξων τοῦ Χριστοῦ Μαρτύρων,  Εὐγενίου, Εὐστρατίου, Αὐξεντίου, Μαρδαρίου καὶ Ὀρέστου.
Στίχοι
·        Τὸν  Εὐστράτιον καὶ συνάθλους δὶς δύω,
·        Ἅπαξ  δύω κτείνουσι πῦρ τε καὶ ξίφος.
·        Τούς  γε σὺν Εὐστρατίῳ δεκάτῃ τρίτῃ ἔκτανεν ἄορ.

Τῇ  αὐτῇ ἡμέρᾳ , Μνήμη τῆς Ἁγίας Μάρτυρος Λουκίας τῆς Παρθένου.
Στίχοι
·        Ὡς  Παρθένος μέν, ἓν στέφος ἡ Λουκία.
·        Ὡς δ'  ἐκ ξίφους καὶ Μάρτυς, ἄλλο λαμβάνει.

Τῇ  αὐτῇ ἡμέρᾳ , Μνήμη τοῦ Ὁσίου Πατρὸς ἡμῶν Ἀρσενίου τοῦ ἐν τῷ Λάτρῳ.

Στίχοι
Τὸν  Ἀρσένιον ἐκμιμούμενος Πάτερ, καὶ Ἀρσενίῳ συγχορεύεις ἐν πόλῳ.

Ὁ  Ὅσιος πατὴρ ἡμῶν Ἄρης, ὁ ἐν τῷ Γεροντικῶ, ἐν εἰρήνῃ
τελειοῦται.
Μνήμη  τοῦ Ἁγίου νέου Ἱερομάρτυρος Γαβριήλ, Ἀρχιεπισκόπου
Σερβίας, τοῦ ἐν Προύσσῃ μαρτυρήσαντος κατὰ τὸ ἔτος 1659.
Στίχοι
Ὑψοῦ  κρεμασθεὶς τὸν κρεμασθέντα ξύλῳ, Μιμῇ Γαβριὴλ καὶ στέφῃ διπλῷ στέφει.
Ταῖς  αὐτῶν ἁγίαις πρεσβείαις, ὁ Θεὸς ἐλέησον καὶ σῶσον ἡμᾶς. Ἀμήν.

ᾨδὴ  ζ'. Δροσοβόλον μὲν τὴν κάμινον εἰργάσατο

Νικηφόρος πρὸς οὐράνια βασίλεια, Αὐξέντιε, ἀνέδραμες· μετὰ πεῖραν γάρ, τῶν  βασάνων τῶν πολυειδῶν, Θεὸν τὸν Χριστὸν ὁμολογῶν, ἐτελειώθης, δι' αὐτὸν  καρατομούμενος.

Ὑπερθαύμαστόν ἐστι τὸ περιδέξιον, Ὀρέστα τῆς ἀνδρείας σου· ἐν σταδίῳ γάρ, τῇ  λόγχῃ βάλεις τὸν σκοπόν, ψυχῆς δὲ Λυσίου τὸν σταυρόν, κατακοντίζεις εὐλογῶν, τὸν  τῶν πατέρων Θεόν.

Μαρτυρίου τὴν ὁδὸν συνοδοιπόρον σοι, Εὐστράτιε καὶ σύνδρομον, καὶ σύνδεσμον, τὸν  Ὀρέστην καὶ συναθλητήν, ἐπλούτησας ψάλλων σὺν αὐτῷ, εὐλογητὸς ὁ Θεός, ὁ τῶν  πατέρων ἡμῶν.
Θεοτοκίον
Νεανίας τρεῖς ἡ κάμινος οὐκ ἔφλεξε· γέννησιν προτυποῦσα τὴν σήν· τὸ γὰρ θεῖον  πῦρ, σὲ μὴ φλέξαν ᾤκησεν ἐν σοί, καὶ πάντας ἐφώτισε βοᾶν, εὐλογητὸς εἶ ὁ Θεὸς ὁ  τῶν πατέρων ἡμῶν.

ᾨδὴ  ζ'      Ἐν  τῇ καμίνῳ, Ἀβραμιαῖοι Παῖδες
Ἀμετάθετον, τὸ τῆς ὁμολογίας φρόνημα, ἔχων ἐν Τριάδι, σέβειν ἕνα Θεόν, τῶν  βασάνων κατεφρόνησας· Εὐλογημένος εἶ, ὁ Θεός μου κραυγάζων καὶ Κύριος.

Ὡς  μακάριος, ἐν τῇ ἀμώμῳ ὤφθης ὁδῷ, γόνυ εὐγνωμόνως κλίνας τῷ Λυτρωτῇ, τὴν ψυχήν  σου παραθέμενος, Δεσποτικαῖς χερσίν, εὐωδέστατον θῦμα Αὐξέντιε.

Συστρατιώτης, συνοδοιπόρος καὶ συνδέσμιος, σύμφρων, Εὐστρατίῳ τε καὶ συναθλητής,  ὁ Ὀρέστης ἀναδέδεικται, συγκληρονόμος τε, τῆς Χριστοῦ Βασιλείας ἐπάξιος.

Ὁ δι'  ὀρνέου, τῷ Ἠλιοὺ τροφὴν προσνέμων Θεός, οὗτος τὴν σεπτήν σου κάραν θαυματουργῶν,  τοῖς ποθοῦσιν ἀπεκάλυψεν, ὡς πολυπόθητον πανδαισίαν τῷ κόσμῳ Αὐξέντιε.
Τῆς Ἁγίας
Πυρὶ  τῷ θείῳ φλεγομένη πυρὸς οὐκ ἐφρόντισας· ὅθεν ἑπομβρίζεις πάντοτε τοῖς πιστοῖς,  ἰαμάτων θεῖα νάματα, παθῶν ἐπήρειαν, Ἀθληφόρε Λουκία ξηραίνουσα.
Θεοτοκίον
Παρθενομῆτορ, ὡς καθαράν σε καὶ ἀδιάφθορον, Λόγος καθαρὸς ἠγάπησε καὶ ἐκ σοῦ,  ἀνεπλάσατο σαρκούμενος, ὅλον τὸν ἄνθρωπον, ὁ Λουκίαν δοξάσας τοῖς θαύμασιν.



Καταβασία. οἱ Παῖδες εὐσεβείᾳ.
ᾨδὴ  η'. Ἐκ φλογὸς τοῖς ὁσίοις

Μίαν  φύσιν Τριάδος ἀπειροδύναμον, παρρησίᾳ κηρύττων ἐθεολόγησας, καὶ εἰδωλικῶν  σεβασμάτων τὸ μάταιον, ἤλεγξας πανσόφως, Εὐστράτιε θέοφρον.

Ἀγνοῶν  ὁ διώκτης τὴν καρτερίαν σου, τῆς φλογώσεως θέᾳ, πτοεῖν σε ᾤετο· σὺ δὲ τῆς αὐτοῦ  καταπτύσας θρασύτητος, χαίρων τὸν δεσπότην, Εὐστράτιε ἀνύμνεις.

Ῥητορίαις ἐνθέοις, σοῦ νουθετούμενος, ὁ θεόφρων Ὀρέστης ἐπὶ τὸν κράββατον, ἥλατο  σκιρτῶν, ἱερεῖον ὡς ἄμωμον, ὁλοκαυτούμενον, τῷ Θεῷ τῷ στεφοδότῃ.
Θεοτοκίον
Παναγία παρθένε σύ με διάσωσον· τῆς ἐμῆς ἀσθενείας, γενοῦ βοήθεια· θλίψεων  πολλῶν καὶ δεινῶν με διάσωσον, ἵνα σε δοξάζω τὴν μόνην Θεοτόκον.

ᾨδὴ  η' Χεῖρας ἐκπετάσας Δανιήλ
Χείλη  ἐκπετάσας καθαρά, τὸ θεῖον εἵλκυσας, Πνεῦμα Εὐστράτιε, καὶ ψυχοφθόρων μὲν  ἤλεγξας, σεβασμάτων τὴν ἀσθένειαν, τὸν ἐν Τριάδι δὲ Θεόν, σέβειν ἐβόησας·  Εὐλογεῖτε, πάντα τὰ ἔργα Κυρίου τὸν Κύριον.

Τὴν  σὴν καρτερίαν οὐκ εἰδώς, τῇ τῆς φλογώσεως, θέᾳ ὁ Τύραννος, πτοεῖν Εὐστράτιε  ᾤετο, τὸ ἀήττητόν σου φρόνημα, ἧς καταπτύσας, τοῖς λαοῖς χαίρων ἐκραύγαζες·  Εὐλογεῖτε, πάντα τὰ ἔργα, Κυρίου τὸν Κύριον.

Σοφαῖς  ὑποθήκαις νευρωθείς, ταῖς σαῖς τὸ φρόνημα, Μάρτυς Εὐστράτιε, ἐπὶ τὸν κράβατον  ἥλατο, ὁ ἀήττητος Ὀρέστης βοῶν, τοὺς καθαιρέτας τῆς φλογὸς Παῖδας μιμούμενος·  Εὐλογεῖτε, πάντα τὰ ἔργα Κυρίου τὸν Κύριον.

Ἥπλωσας τὸ σῶμα καρτερῶς, Ὀρέστα ἔνδοξε, σὺ ἐπὶ κλίνης πυρός, συγκατελέχθης δὲ  Μάρτυσιν, ἐν Χριστῷ ἀγαλλιώμενος· ἐπανεπαύσω δὲ σκηναῖς, ταῖς οὐρανίαις βοῶν·  Εὐλογεῖτε, πάντα τὰ ἔργα Κυρίου τὸν Κύριον.
Τῆς Ἁγίας
Ἠμαύρωσας κόρας δυσσεβῶν, καὶ νοῦν ἀλάστορα, καὶ ὑπερήφανον, Λουκία πάνσεμνε  πόνοις σου, εὐκλεέσιν ἐταπείνωσας, καὶ ἀνυψώθης πρὸς Θεόν, ἐν πίστει ψάλλουσα·  Εὐλογεῖτε, πάντα τὰ ἔργα Κυρίου τὸν Κύριον.
Θεοτοκίον
Ὤφθης  ὑπερτέρα οὐρανῶν, Θεὸν οὐράνιον, ἀποκυήσασα, τὸν οὐρανώσαντα Πάναγνε, γηγενῶν  ὅλον τὸ φύραμα, καὶ τῆς Λουκίας τὴν σεπτήν, μνήμην φαιδρύναντα, ᾧ βοῶμεν· Πάντα  τὰ ἔργα ὑμνεῖτε τὸν Κύριον.

Καταβασία. Θαύματος ὑπερφυοῦς

ᾨδὴ  θ'. Θεὸν ἀνθρώποις ἰδεῖν ἀδύνατον

Ὑμνῶν  Εὐστράτιε τὸν ποθούμενον, καὶ κοινωνὸς τῶν θείων μυστηρίων γενόμενος, τῆς  θεοφάνειας τῆς αὐτοῦ ἐν φρουρᾷ, ἄνωθεν ἠξιώθης, μάκαρ καλούσης σε, πρὸς τὴν  ἐπουράνιον ζωήν, τῆς βασιλείας αὐτοῦ.

Ῥωσθεὶς δυνάμει Χριστοῦ Εὐστράτιε, τῶν διωκτῶν θωπείας κερτομῶν ἐξεφαύλισας,  μεγαλύνων ἔνδοξε Χριστὸν ταῖς εὐχαῖς· ὡς γὰρ οἱ νεανίαι, πάλαι τὴν κάμινον,  χαίρων ὡς ὡραῖον λειμῶνα, μάκαρ εἰσέδραμες.

ᾨδαῖς  ᾀσμάτων ἀνευφημήσωμεν, πάντες πιστοί, τοὺς θείους ἀριστέας, Αὐξέντιον, Εὐγένιον  ἅμα καὶ Μαρδάριον, ἔνδοξόν τε Ὀρέστην, καὶ τὸν ταξίαρχον, καὶ συναθλητὴν καὶ  ὁδηγόν, σοφὸν Εὐστρατιον.

Θεοτοκίον
Ναὸς  παρθένε τοῦ βασιλεύοντος, σὺν τῷ πατρὶ καὶ πνεύματι Χριστοῦ ἐχρημάτισας· διὰ γὰρ  σοῦ ἄχραντε, ναοὶ καὶ ἡμεῖς, χάριτι γεγονότες, κατηξιώθημεν, τῆς υἱοθεσίας τῆς  αὐτοῦ, διὰ βαπτίσματος.

ᾨδὴ  θ'   Λίθος ἀχειρότμητος ὄρους

Θείων  μετασχεῖν μυστηρίων, ἐπιποθήσας Ἀθλοφόρε, καὶ θεοφανείας τηλαυγοῦς, κατηξιώθης  μάκαρ Εὐστράτιε, πρὸς οὐρανοὺς καλούσης σε, τῷ ποθουμένῳ ὁμιλῆσαι Χριστῷ.

Τῷ  θείῳ βαλλόμενος πόθῳ, πρὸς τὴν ἐντεῦθεν ἐκδημίαν, καὶ τὰς τῶν τυράννων θωπείας,  σφοδρῶς ἐλέγξας, Μάκαρ Εὐστράτιε, πρὸς τὸ βραβεῖον ἔσπευσας, ἀθλητικῶς τῆς ἄνω  κλήσεως.

Σφόδρα  γεγηθὼς ἀθλοφόρε, τῇ χαρμοσύνῳ ἀποφάσει, τῆς τυραννικῆς παροινίας, τὸν ἀθλοθέτην  σου ἐμεγάλυνες, ὑμνολογῶν Εὐστράτιε, τὸν τοῦ θανάτου, καταλύτην Χριστόν.

Δεῦτε  φιλομάρτυρες πάντες, τοὺς τῆς ἀπάτης καθαιρέτας, ἱεροῖς Εὐγένιον ὕμνοις, σοφὸν  Ὀρέστην τε καὶ Μαρδάριον, καὶ σὺν αὐτοῖς Αὐξέντιον, σὺν Εὐστρατίῳ μακαρίσωμεν.
Τῆς Ἁγίας
Ὡς  περικαλὴς καὶ ὡραία, καὶ περιδέξιος παρθένος, τῷ περικαλεῖ καὶ ὡραίῳ, καὶ ἐκ  Παρθένου σεσαρκωμένῳ Χριστῷ, στεφανηφόρος ἔνδοξε, Μάρτυς Λουκία νῦν παρίστασαι.
Θεοτοκίον
Φῶς  ἡμῖν ἀνέτειλας μήτρας, ἐξ ἀπειράνδρου σου Παρθένε, οὗ ταῖς φρυκτωρίαις ἐνθέως,  καταυγασθεῖσα φῶς ἐχρημάτισεν, ἡ τῆς χαρᾶς ἐπώνυμος, Θεοκυῆτορ Μητροπάρθενε.

Καταβασία. Μεγάλυνον ψυχή μου. Μυστήριον ξένον

Ἐξαποστειλάριον.   Ἐν πνεύματι τῷ ἱερῷ

Ἐτέλεσας τὸν θαυμαστόν, τῆς ἀθλήσεως δρόμον, Εὐστράτιε  μακάριε, καὶ προσήνεγκας  ἄμφω. Εὐγένιον τὸν πάντιμον, τὸν σοφὸν Αὐξέντιον, Μαρδάριον σὺν Ὀρέστῃ, οὗ τὴν  πίστιν καὶ τόλμαν, κατεπλάγησαν βροτῶν, καὶ τῶν ἀγγέλων οἱ δῆμοι.
Ἕτερον ἐκ τοῦ Μηναίου.   Γυναῖκες, ἀκουτισθητε

Τὸν  ῥήτορα Εὐστράτιον, ἐν ὕμνοις εὐφημήσωμεν, Αὐξέντιόν τε σὺν τούτῳ, Μαρδάριον καὶ  Ὀρέστην, καὶ τὸν σοφὸν Εὐγένιον, ὑπὲρ Χριστοῦ ἀθλήσαντας, καὶ ἐκτενῶς  πρεσβεύοντας, ὑπὲρ ἡμῶν τῶν ὑμνούντων, τὴν ἱερὰν αὐτῶν μνήμην.

Θεοτοκίον.  Ἐν πνεύματι τῷ ἱερῷ
Ἀφράστου τόκου γέγονας, ὑπεράμωμος νύμφη,  ὡς οὖσα καθαρώτατον, τέμενος  Θεοτόκε·  σὺ γὰρ τὸν προαιώνιον, ἐπὶ σοὶ σκηνώσαντα, γεγέννηκας Θεὸν Λόγον·  ψάλλοντες οὖν τὸν τόκον, μεγαλύνομεν τὸν σόν, ὦ παναμώμητε κόρη.
Εἰς τοὺς Αἴνους, ἱστῶμεν Στίχ. δ' καὶ ψάλλομεν Στιχηρὰ ἰδιόμελα.
Ἦχος α' Βύζαντος
Τὴν  πεντάριθμον χορείαν, τῶν Ἁγίων εὐφημήσωμεν λαοί, τὸν Σωτῆρα ἀνυμνοῦντες Χριστόν,  Εὐστράτιον τὸν καρτερόψυχον καὶ στερρὸν Ἀθλοφόρον, σὺν αὐτῷ Αὐξέντιον, Εὐγένιον,  Μαρδάριον καὶ Ὀρέστην· οὗτοι γὰρ ὑπὲρ τῆς πίστεως ἀθλοῦντες, τὰς τρικυμίας  κατεπάτησαν ἐχθρῶν, καὶ τῷ Σωτῆρι πρεσβεύουσιν, ἱλασμὸν καὶ ἄφεσιν ἁμαρτιῶν,  δωρηθῆναι τοῖς ἐν πίστει ἐκτελοῦσι, τὴν μνήμην αὐτῶν.
Ἦχος γ' Γερμανοῦ
Ῥητορικοῖς ἔπεσιν ὁ Χριστοῦ στρατιώτης, τοὺς ἀνόμους κατέπληξεν, ἀθλητικοῖς  στίγμασι, τοῦ ἐχθροῦ τὰς δυνάμεις ἀνδρικῶς ἐτροπώσατο, Εὐστράτιος ὁ ἔνδοξος, καὶ  στερρὸς Ἀθλοφόρος, ὁ τὴν στενὴν καὶ τεθλιμμένην βαδίσας ὁδόν, καὶ εἰς γῆν  καταντήσας τῆς αἰωνίου ζωῆς, εἰς ἣν καὶ δυσωπεῖ τῷ Χριστῷ, δωρηθῆναι ἡμῖν τὸ  μέγα ἔλεος.
Ὁ αὐτός, τοῦ αὐτοῦ
Τὸν ἐν  τῇ θείᾳ σοφίᾳ ἀναφανέντα φιλόσοφον, καὶ ἐν τῷ κάλλει τῶν λόγων ἀποδειχθέντα  ῥήτορα, τὸν ἐν Μάρτυσιν μέγαν Εὐστράτιον, ἀθλητικοῖς ἐγκωμίοις εὐφημήσωμεν·  συνασπισμὸν γὰρ οὗτος ὁ Χριστοῦ στρατιώτης εὐσεβῆ συστησάμενος, ἐν καιρῷ τῶν  πολέμων, τὰ τῶν ἀγώνων ἆθλα διαταττόμενος, τοῦ ἐχθροῦ ἀφαρπάσας τὴν μάχαιραν, ἐν  αὐτῇ τοῦτον κατέτρωσε, πρὸς ὃν βοήσωμεν· Μαρτύρων ἄριστε, σὺν τοῖς συνάθλοις  σου, πρέσβευε Χριστῷ τῷ Θεῷ, ὑπὲρ τῶν πίστει τελούντων, τὴν πάνσεπτον μνήμην  σου.
Ἦχος δ'
Ἰωάννου Μοναχοῦ
Στεφανούσθωσαν παρ' ἡμῶν ἐγκωμίοις, οἱ καλλίνικοι τῆς ἀληθείας μάρτυρες,  Εὐστράτιος, ὁ τῆς Ἑλλήνων μυθοπλασίας στηλιτευτής, καὶ τῆς Χριστιανῶν θεοσοφίας  κήρυξ, Αὐξέντιος, ὁ σοφίᾳ λόγων, καὶ ὑπομονῇ ἔργων, τυραννικὴν ἐλέγξας ἀθεότητα.  Πρὸς τούτοις, Εὐγένιος ὁ Θεῷ εὔχρηστος, καὶ τυράννοις ἄχρηστος, διὰ τὴν σωτήριον  ὁμολογίαν, καὶ Ὀρέστης, ὁ ἀθλητὴς καὶ θαυμαστός, τοῦ Βασιλέως τῶν ὅλων  στρατιώτης, μεθ' ὧν καὶ Μαρδάριος, ὁ περιστερᾶς ἀκεραιότερος, τόν φρόνιμον  αἰσχύνας ὄφιν, διὰ τῆς χάριτος Χριστοῦ τοῦ Θεοῦ, καὶ Σωτῆρος τῶν ψυχῶν ἡμῶν.
Δόξα... Ἦχος δ' Ἰκασίας
Τὴν  πεντάχορδον λύραν, καὶ πεντάφωτον λυχνίαν, τῆς τοῦ Θεοῦ Ἐκκλησίας, τοὺς  θεοφόρους Μάρτυρας, φερωνύμως ὑμνήσωμεν, καὶ εὐσεβῶς ἐγκωμιάσωμεν· Χαίροις, ὁ  καλῶς ὑπὸ Θεοῦ στρατευθείς, ἐν τῇ ἐπουρανίῳ στρατιᾷ, καὶ τῷ στρατολογήσαντι  ἀρέσας, ὁ ἐν ῥήτορσι ῥήτωρ, Εὐστράτιε θεόσοφε. Χαίροις, ὁ τὸ τάλαντον, τὸ ἐκ  Θεοῦ σοι πιστευθέν, ἐπαυξήσας εἰς πλῆθος, Αὐξέντιε Μακάριε. Χαίροις, ὁ  τερπνότατος ὄρπηξ, τῆς θεϊκῆς εὐγενείας, Εὐγένιε θεόφρον· Χαίροις, ὁ ὡραῖος τῇ  μορφῇ, τῇ δὲ γνώμῃ ὑπέρκαλος, καὶ ἀμφοτεροδέξιος, ὁ ἐν τοῖς ὄρεσιν ἐνδιαιτώμενος  ὅλος, πανόλβιε Ὀρέστα. Χαίροις, ὁ στίλβων καὶ διαυγὴς μαργαρίτης, ὁ τάς βασάνους  τὰς πικράς, χαρμονικῶς ὑπομείνας, Μαρδάριε ἀήττητε. Χαίροις, ὁ ἰσάριθμος χορὸς  τῶν φρονίμων Παρθένων, οὓς καθικετεύομεν, πάσης ὀργῆς καὶ θλίψεως λυτρώσασθαι,  καὶ τῆς ἀφράστου ὑμῶν δόξης, συμμετόχους ποιῆσαι, τοὺς τὴν ἐτήσιον ὑμῶν, μνήμην  γεραίροντας.

Καὶ νῦν. Προεόρτιον. Ἦχος ὁ αὐτός.

Ἡσαΐα  χόρευε, Λόγον Θεοῦ ὑπόδεξαι· προφήτευσον τῇ Κόρῃ Μαριάμ, Βάτον πυρὶ καίεσθαι,  καὶ μὴ καταφλέγεσθαι, τῇ αἴγλῃ τῆς Θεότητος. Βηθλεὲμ εὐτρεπίζου· ἄνοιγε πύλην ἡ  Ἐδέμ· καὶ Μάγοι πορεύεσθε, ἰδεῖν τὴν σωτηρίαν, ἐν φάτνῃ σπαργανούμενον, ὃν Ἀστὴρ  ἐμήνυσεν ἐπάνω τοῦ Σπηλαίου, ζωοδότην Κύριον, τὸν σῴζοντα τὸ γένος ἡμῶν.
Δοξολογία Μεγάλη,
ἐν τέλει τὸ Ἀπολυτίκιον καὶ Ἀπόλυσις.
ΕΙΣ ΤΗΝ ΘΕΙΑΝ ΛΕΙΤΟΥΡΓΙΑΝ
Εἰς  τοὺς μακαρισμοὺς ἡ ἐν τῷ μηναίῳ ν' καὶ ς' ᾠδὴ τοῦ ἁγίου.
Εἴσοδος· ἀπολυτίκιον τῶν Ἁγίων Τὸ κοντάκιον Ῥητορεύων
ἔμπροσθεν. Καὶ προεόρτιον ὅμοιον· Ἡ παρθένος σήμερον
Ἀπόστολος καὶ Εὐαγγέλιον μαρτυρικά,
ἐκ τοῦ  Ἁγίου Δημητρίου, ΚΣΤ' Ὀκτωβρίου.
εἶ δὲ  τύχῃ Κυριακῇ, τῆς Κυριακῆς καὶ τῶν ἁγίων.
Μεγαλυνάριον
Σύμμορφοι ἐν ἄθλοις τοῖς ἱεροῖς, Εὐστράτιε μάκαρ, καὶ Αὐξέντιε ἱερέ, σὺν τῷ  Εὐγενίῳ, Μαρδάριε, Ὀρέστα, ἡμᾶς ἐν ὁμονοίᾳ διατηρήσατε.
Κοινωνικόν· εἰς μνημόσυνον αἰώνιον
εἰ δὲ  τύχῃ Κυριακῇ, αἰνεῖτε τὸν Κύριον,
καὶ  εἰς μνημόσυνον αἰώνιον.


<span color=red>ΚΑΝΩΝ ΠΑΡΑΚΛΗΤΙΚΟΣ</span>
<span color=red>ΕΙΣ ΤΟΥΣ ΑΓΙΟΥΣ ΜΑΡΤΥΡΑΣ</span>
<span color=red>ΕΥΣΤΡΑΤΙΟΝ, ΑΥΞΕΝΤΙΟΝ, ΕΥΓΕΝΙΟΝ,</span>
<span color=red>ΜΑΡΔΑΡΙΟΝ ΚΑΙ ΟΡΕΣΤΗΝ</span>

<span color=red>Ποίημα Γερασίμου Μοναχοῦ Μικραγιαννανίτου.</span>

Εὐλογησαντος τοῦ Ἱερέως, τὸ Κύριε εἰσάκουσον, μεθ' ὃ τὸ Θεὸς Κύριος καὶ τὸ ἑξῆς.
<span color=red>Ἦχος δ'. Ὁ ὑψωθεὶς ἐν τῷ Σταυρῷ</span>
Τοὺς καταφεύγοντας ὑμῶν τῇ πρεσβείᾳ, καὶ ἐκζητοῦντας τὴν ὑμῶν προστασίαν πάσης  ἀνάγκης ῥύσασθε καὶ θλίψεως, ἔνδοξε Εὐστράτιε, καὶ Αὐξέντιε μάκαρ, Εὐγένιε,  Μαρδάριε, καὶ Ὀρέστα θέοφρον, καὶ ἐξαιτεῖσθε πάντοτε ἡμῖν, λύσιν πταισμάτων, καὶ  χάριν καὶ ἔλεος.

<span color=red>Δόξα. Ἦχος δ'. Ταχὺ προκατάλαβε</span>
Πεντάριθμον φάλαγγα τῶν Ἀθλοφόρων Χριστοῦ· ὑμνήσωμεν ᾄσμασι σὺν φιλεόρτοις  πιστοὶ Εὐστράτιον πάνσοφον, ἔνδοξόν τε Ὀρέστην καὶ Μαρδάριον θεῖον, ἅμα σὺν  Εὐγενίῳ καὶ Αὐξέντιον θύτην· αὐτῶν ταῖς ἱκεσίαις Χριστὲ ὁ Θεός, σῶσον τὰς ψυχὰς  ἡμῶν.
<span color=red>Καὶ νῦν. Θεοτοκίον</span>
Οὐ σιωπήσωμεν ποτὲ Θεοτόκε, τάς δυναστείας σου λαλεῖν οἱ ἀνάξιοι· εἰ μὴ γὰρ σὺ  προΐστασο πρεσβεύουσα, τίς ἡμᾶς ἐρρύσατο ἐκ τοσούτων κινδύνων; τίς δὲ  διεφύλαξεν, ἕως νῦν ἐλευθέρους; Οὐκ ἀποστῶμεν Δέσποινα ἐκ σοῦ· σοὺς γὰρ δούλους  σῴζεις ἀεί, ἐκ παντοίων δεινῶν.

<span color=red>Ὁ Ν' Ψαλμός. Καὶ ὁ κανὼν οὗ ἡ ἀκροστιχίς· «Μαρτύρων σῷζε Λόγε λιταῖς  μέ. Γερασίμου»</span>
<span color=red>ᾨδὴ  α'. Ἦχος πλ. δ'.  Ὑγρὰν διοδεύσας</span>
Μαρτύρων χορεία ἡ ἐκλεκτή, Εὐστράτιε μάκαρ, καὶ Αὐξέντιε  ἱερέ, Εὐγένιε ἅμα καὶ  Ὀρέστα, σὺν Μαρδαρίῳ τὸν ὕμνον μου δέξασθε.

Ἀθλήσει νεκρώσαντες τὸν ἐχθρόν, τῆς τούτου κακίας, διασώσατε ἀσινεῖς,  πεντάριθμοι Μάρτυρες Κυρίου, τοὺς προσιόντας ὑμῖν μετὰ πίστεως.

Ῥυσθῆναί με πάσης ἐπιβουλῆς, καὶ πάσης ἀνάγκης, κατὰ σῶμά τε καὶ ψυχήν, τῷ  Κτίστῃ πρεσβεύσατε τῶν ὅλων, θαυματουργοὶ Ἀθλοφόροι πεντάριθμοι.
<span color=red>Θεοτοκίον</span>
Τὸν πάντων Δεσπότην καὶ Ποιητήν, λυτρούμενον κόσμον, παραβάσεως χαλεπῆς ἀφράστως  τεκοῦσα Θεοτόκε, τῆς τῶν παθῶν δεσποτείας με λύτρωσαι.
<span color=red>ᾩδὴ  γ'. Οὐρανίας ἁψίδος</span>

Ὑπερήφανον ὄφιν, τὸν καθ' ἡμῶν πάντοτε, τρόποις ἐφορμῶντα ποικίλοις,  κατασυντρίψατε, Ἅγιοι Μάρτυρες, καὶ ἐν εἰρήνῃ τελείᾳ, τὴν ζωὴν τηρήσατε, ἡμῶν  δεόμεθα.
Ῥέει ἄφθονος χάρις, οἷα πηγὴ ἄϋλος, ἡ σορὸς ὑμῶν τῶν λειψάνων, Ἅγιοι Μάρτυρες,  καὶ κατευφραίνει ἀεί, καὶ ἁγιάζει καὶ σῴζει, δωρεᾷ τῇ κρείττονι, ἡμᾶς ἑκάστοτε.
Ὡς Χριστοῦ στρατιῶται, πάσης φθορᾶς ῥύσασθε, ἔνδοξε Εὐστράτιε Μάρτυς θεῖε  Αὐξέντιε, σὺν Εὐγενίῳ ὁμοῦ, καὶ Μαρδαρίῳ, Ὀρέστα, τοὺς θερμῶς προστρέχοντας,  ὑμῶν τῇ χάριτι.
<span color=red>Θεοτοκίον</span>
Νεκρωθεὶς τῇ κακίᾳ, γέλως ἐχθρῷ πρόκειμαι· ἀλλ' ὡς τὴν ζωὴν τῶν ἁπάντων σαρκὶ  κυήσασα, ζώωσον Ἄχραντε, τὴν νεκρωθεῖσαν ψυχήν μου, καὶ ζωῆς τῆς κρείττονος,  μέτοχον δεῖξόν με.

Διάσωσον ἡ πενταυγὴς τῶν Ἁγίων Μαρτύρων φάλαγξ, πάσης βλάβης καὶ ἐπηρείας καὶ  θλίψεως, τοὺς αἰτουμένους τὴν θείαν ἡμῶν προστασίαν.

Ἐπίβλεψον,  ἐν εὐμενείᾳ Πανύμνητε Θεοτόκε,  ἐπὶ  τὴν ἐμὴν χαλεπὴν τοῦ σώματος  κάκωσιν, καὶ ἴασαι τῆς ψυχῆς μου τὸ ἄλγος.


<span color=red>Αἴτησις καὶ τὸ Κάθισμα.</span>
<span color=red>Ἦχος β'. Πρεσβεία θερμὴ</span>
Προστάται θερμοί, καὶ θεῖοι ἀντιλήπτορες, καὶ πρέσβεις ἡμῶν, πρὸς Κύριον  ὑπάρχοντες, Εὐστράτιε, Αὐξέντιε, καὶ Ὀρέστα ὁμοῦ καὶ Μαρδάριε, σὺν Εὐγενίῳ τῷ  κλεινῷ, παντοίων κινδύνων ἡμᾶς ῥύσασθε.

<span color=red>ᾨδὴ  δ'. Εἰσακήκοα Κύριε</span>
<span color=red> </span>
Συνοδεία πεντάριθμε, Ἅγιοι Κυρίου Μεγαλομάρτυρες, τῇ δοθείσῃ ὑμῖν χάριτι, τάς  ἡμῶν ἐννοίας χαριτώσατε.

Ὡς πηγὴ ἁγιάσματος, ἡμῶν τῶν λειψάνων ἡ θήκη Ἅγιοι, ἰαμάτων βλύζει νάματα, καὶ  καθαγιάζει τοὺς προστρέχοντας.

Ζωτικαῖς ἐπισκέψεσι, τῆς ζωῆς τὰς τρίβους ἡμῶν εὐθύνατε, πρὸς Θεοῦ τὸ θεῖον  θέλημα, Ἀθληταὶ Κυρίου ἀξιάγαστοι.

<span color=red>Θεοτοκίον</span>
Ἐπηρείας τοῦ δράκοντος, τῆς ἐκπιεζούσης καὶ τυραννούσης με ταῖς ῥοπαῖς, ταῖς  πρὸς τὰ χείρονα, ῥῦσαί με Παρθένε ὡς φιλάγαθος.

<span color=red>ᾨδὴ  ε'. Φώτισον ἡμᾶς</span>
Λύχνοι φαεινοί, Ἐκκλησίας θεῖοι Μάρτυρες, τῷ φωτὶ τῆς ἀντιλήψεως ἡμῶν, νοσημάτων  ἐξ ἡμῶν τὸ σκότος λύσατε.

Ὅμιλε στερρέ, στρατιῶται Χριστοῦ ἄριστοι, πρὸς ἀρίστους ἐπιδόσεις ἀρετῶν,  κατευθύνατε ἡμῶν τὰ διαβήματα.

Γένοιτο ἡμῖν, ἡ πρεσβεία ὑμῶν Μάρτυρες, ἐν κινδύνοις προστασία ἀσφαλής,  πειρασμῶν ἀποσοβοῦσα ἐπανάστασιν.

<span color=red>Θεοτοκίον</span>
Ἔργοις τῷ ἐχθρῷ, συνηθείᾳ εἴκω πάντοτε· ἀλλὰ τούτου τῆς ἀπάτης καὶ φθορᾶς, θείῳ  φόβῳ με ἀπάλλαξον Πανάμωμε.

<span color=red>ᾨδὴ  στ'. Τὴν δέησιν, ἐκχεῶ</span>

Λαπτῆρες, τῆς τοῦ Κυρίου ἀγάπης, ὦ Εὐστράτιε θεόσοφε μάρτυς, σὺν Αὐξεντίῳ,  Εὐγένιε μάκαρ, καὶ σὺν Ὀρέστῃ, θεόφρον Μαρδάριε, ἐν ὁμονοίᾳ ἀσφαλεῖ, καὶ ἀγάπῃ  ἡμᾶς συντηρήσατε.

Ἰάσασθε, τῶν ψυχῶν τὰς ὀδύνας, καὶ τοῦ σώματος δεινὰς καχεξίας, τῶν προσιόντων  ὑμῶν τοῖς λειψάνοις, ἐν εὐλαβείᾳ καὶ πίστει ἑκάστοτε, Εὐστράτιε θαυματουργέ,  μετὰ τῶν συμμαρτύρων σου Ἅγιε.

Τὸν πάντων, Δημιουργὸν καὶ Δεσπότην, ἱλεώσασθε ἡμῖν ἀθλοφόροι, ἵνα ῥυσθῶμεν  παθῶν καὶ κινδύνων, καὶ τῆς μελλούσης φρικτῆς ἀποφάσεως, Εὐστράτιε θαυματουργέ,  μετὰ τῶν συμμαρτύρων σου ἔνδοξε.

<span color=red>Θεοτοκίον</span>
Ἀγγέλων ὑψηλότερα ὑπάρχεις, πολλῷ πλεῖον ὡς Θεὸν τετοκυῖα, Εὐλογημένη Ἁγνὴ  Θεοτόκε· ὅθεν τὸν νοῦν μου ἀνύψωσον δέομαι, ἀπὸ κοπρίας τῶν παθῶν πρὸς ὑψώσεις  ζωῆς τῆς βελτίονος.

Διάσωσον ἡ πενταυγὴς τῶν Ἁγίων Μαρτύρων φάλαγξ, πάσης βλάβης καὶ ἐπηρείας καὶ  θλίψεως, τοὺς αἰτουμένους τὴν θείαν ὑμῶν προστασίαν.

Ἄχραντε, ἡ διὰ λόγου τὸν Λόγον ἀνερμηνεύτως, ἐπ' ἐσχάτων τῶν   ἡμερῶν τεκοῦσα,  δυσώπησον, ὡς ἔχουσα μητρικὴν παρρησίαν.

<span color=red>Αἴτησις καὶ τὸ Κοντάκιον. Ἦχος β'  Τοῖς τῶν αἱμάτων σου</span>

Μαρτυρικὴ διαπρέποντες χάριτι, τῶν ἐν ἀνάγκαις προΐστασθε Μάρτυρες, τῶν πόνων τὰ  βάρη κουφίζοντες, καὶ τὴν ὑγείαν τοῖς πάσχουσι νέμοντες, Εὐστράτιε, μετὰ τῶν  συνάθλων σου.
<span color=red>Τὸ Προκείμενον.</span>
Θαυμαστὸς ὁ Θεὸς ἐν τοῖς Ἁγίοις Αὐτοῦ.
<span color=red>Στίχ.  Τοῖς Ἁγίοις τοῖς ἐν τῇ γῇ αὐτοῦ ἐθαυμάστωσεν ὁ Κύριος.</span>
<span color=red>Καὶ τὸ Εὐαγγέλιον. Ἐκ τοῦ κατὰ Λουκᾶν</span>

Εἶπεν ὁ Κύριος τοῖς ἑαυτοῦ Μαθηταῖς· προσέχετε ἀπὸ τῶν ἀνθρώπων ἐπιβαλοῦσι γὰρ  ἐφ' ὑμᾶς τάς χεῖρας αὐτῶν, καὶ διώξουσι, παραδιδόντες εἰς συναγωγὰς καὶ φυλακάς,  ἀγομένους ἐπὶ βασιλεῖς καὶ ἡγεμόνας, ἕνεκεν τοῦ ὀνόματός μου. Ἀποβήσεται δὲ ἡμῖν  εἰς μαρτύριον. Θέσθε οὖν εἰς τάς καρδίας ὑμῶν, μὴ προμελετᾶν ἀπολογηθῆναι· ἐγὼ  γὰρ δώσω ὑμῖν στόμα καὶ σοφίαν, ᾗ οὐ δυνήσονται ἀντειπεῖν, οὐδὲ ἀντιστῆναι,  πάντες οἱ ἀντικείμενοι ὑμῖν. Παραδοθήσεσθε δὲ καὶ ὑπὸ γονέων καὶ ἀδελφῶν, καὶ  συγγενῶν καὶ φίλων καὶ θανατώσουσιν ἐξ ὑμῶν καὶ ἔσεσθε μισούμενοι ὑπὸ πάντων διὰ  τὸ ὄνομά μου· καὶ θρὶξ ἐκ τῆς κεφαλῆς ὑμῶν οὐ μὴ ἀπόληται. Ἐν τῇ ὑπομονῇ ὑμῶν  κτήσασθε τάς ψυχὰς ὑμῶν.

<span color=red>Δόξα.  Ταῖς τῶν ἀθλοφόρων... Καὶ νῦν. Ταῖς τῆς  Θεοτόκου...</span>
<span color=red>Στίχ.  Ἐλέησόν με, ὁ Θεός, κατὰ τὸ μέγα ἔλεός σου...</span>
<span color=red>Καὶ τὸ τροπάριον, Ἦχος πλ. β'.   Ὅλην ἀποθέμενοι</span>

Μάρτυρες πεντάριθμοι, τῶν Ἀθλοφόρων ἡ δόξα, εὐσεβῶν οἱ πρόμαχοι, Ἐκκλησίας  θέμεθλοι ἀρραγέστατοι, πειρασμῶν ῥύσασθε, καὶ παντοίων πόνων, τοὺς θερμὼς ὑμῖν  προστρέχοντας, ἡμῖν αἰτούμενοι, ἄφεσιν πταισμάτων καὶ ἴασιν, πάσης πληγῆς καὶ  μάστιγος, καὶ βιοτικῆς περιστάσεως, Εὐστράτιε παμμάκαρ, Αὐξέντιε, Ὀρέστα οἱ  κλεινοί, σὺν Εὐγενίῳ, Μαρδάριε, Ἀσωμάτων σύσκηνοι.

<span color=red>ᾨδὴ  ζ'. Οἱ ἐκ τῆς Ἰουδαίας</span>

Ἰαμάτων τὰ ῥεῖθρα, ἀναβλύζοντες κόσμῳ Ἅγιοι Μάρτυρες, δεινῶν ἀρρωστημάτων, καὶ  πόνων βαρυτάτων, πῦρ τὸ ἄσπετον σβέσατε, καὶ εὐρωστίαν ἡμῖν, καὶ εὐφροσύνην  δότε.

Συνοδεία ἀρίστη, τῶν Ἁγίων Μαρτύρων ἡ θεοσύλλεκτος, Εὐστράτιε παμμάκαρ,  Αὐξέντιε, Ὀρέστα, καὶ θέοφρον Μαρδάριε, σὺν Εὐγενίῳ ὁμοῦ, ἡμᾶς περιφρουρεῖτε.

Μἀρτυρίου τὴν τρίβον, διανύσαντες σθένει τοῦ θείου Πνεύματος, σθενώσατε τὸν νοῦν  μου, πρὸς τρίβον μαρτυρίου,
τοῦ Θεοῦ ἀεὶ βαίνειν με, ταῖς ἱκεσίαις ὑμῶν, πεντάριθμοι
ὁπλῖται.
<span color=red>Θεοτοκίον</span>
Ἐμακρύνθην Παρθένε, τῆς ὁδοῦ τῆς ἀγούσης πρὸς τὰ οὐράνια, καὶ ἄγομαι ἀβούλως,  τρίβους ἀπωλείας, ἀλλὰ σύ με ἀνθέλκυσον, πρὸς ἐνταλμάτων Χριστοῦ, πορείαν τὴν  ἁγίαν.

<span color=red>ᾨδὴ  η'. Τὸν Βασιλέα</span>

Γαλήνην θείαν, καὶ εὐπραγίαν ἐν βίῳ, χορηγήσατε ὑμῶν τῇ προστασίᾳ τοῖς ὑμᾶς  τιμῶσι, Μάρτυρες τοῦ Σωτῆρος.

Ὁ  ἐκ τῶν ἁγίων, ἡμῶν λειψάνων πηγάζει, χάρις ἄφθονος Μάρτυρες Ἀθλοφόροι καὶ  καθαγιάζει, ὑμῶν τάς διανοίας.

Ῥῦσαι Οἰκτίρμον, πάσης ἀνάγκης καὶ βλάβης, ταῖς δεήσεσι τῶν θείων σου Μαρτύρων,  τοὺς ἐν μετανοιᾳ προσπίπτοντάς σοι Λόγε.

<span color=red>Θεοτοκίον</span>

Ἄνευ ὠδίνων, τὸν Θεὸν Λόγον τεκοῦσα, τῆς καρδίας μου τάς χαλεπὰς ὀδύνας, ἴασαι,  Παρθένε, καὶ λάμπρυνον τὸν νοῦν μου.

<span color=red>ᾨδὴ  θ'. Κυρίως Θεοτόκον</span>
<span color=red> </span>
Συνόντες τοῖς ἀγγέλοις, σὺν αὐτοῖς αἰτεῖσθε, ὑπὲρ ὑμῶν ἀθλοφόροι τὸν Κύριον, ἵνα  ῥυσθῶμεν κινδύνων καὶ περιστάσεων.

Ἰλύος ἁμαρτίας, ταῖς ὑμῶν πρεσβείαις, καὶ νοσημάτων καὶ θλίψεων ῥύσασθε τοὺς  προσιόντας τῇ σκέπῃ ὑμῶν μακάριοι.

Μαρτύρων συναυλία, Εὐστράτιε θέοφρον, σὺν τοῖς ἁγίοις συνάθλοις σου πάντοτε,  ὑπὲρ ὑμῶν τῇ Τριάδι θερμῶς πρεσβεύσατε.

Ὁλόφωτον  παστάδα,  νῦν  περιπολοῦντες,  δεδοξασμένοι πεντάριθμοι Μάρτυρες ἐκ  σκοτασμοῦ παθημάτων ἡμᾶς λυτρώσασθε.

<span color=red>Θεοτοκίον</span>
Ὑπέρτερον τὸν νοῦν μου, δεῖξον Θεοτόκε, τῆς χαμαιζήλου ῥοπῆς τε καὶ σχέσεως, ἵνα  τὴν δόξαν θεάσωμαι τῆς σῆς χάριτος.

<span color=red>Τὸ Ἄξιόν ἐστιν. Καὶ τὰ Μεγαλυνάρια ταῦτα.</span>
<span color=red> </span>
Χαίροις τῶν Μαρτύρων φάλαγξ σεπτή, Εὐστράτιε μάκαρ, καὶ Αὐξέντιε ἱερέ, σὺν τῷ  Εὐγενιῳ, Μαρδάριε, Ὀρέστα, τῆς Ἐκκλησίας στῦλοι οἱ ἀρραγέστατοι.

Σοφίᾳ καὶ χάριτι θεϊκῇ, καὶ λόγῳ ἐκλάμπων, ἠγωνίσω μαρτυρικῶς, Εὐστράτιε μάκαρ  καὶ μιμητάς σου ἔσχες, τοὺς μετὰ σοῦ ἀθλήσαντας καρτερώτατα.

Πεντάριθμε δῆμε τῶν ἀθλητῶν, Εὐστράτιε μάκαρ καὶ Αὐξέντιε ἱερέ, Μαρδάριε,  Ὀρέστα, ἡμῶν τάς ἱκεσίους δεήσεις δέξασθε.

Χαίρετε ὁπλῖται Χριστοῦ στερροί· χαίρετε προστάται, εὐσεβούντων καὶ ἀρωγοὶ·  χαίρετε οἱ πάντων, πληροῦντες τὰς αἰτήσεις, πεντάριθμοι Κυρίου Μεγαλομάρτυρες.

Οἷα πολυτίμητον θησαυρόν, ὑμῶν τῶν λειψάνων, θησαυρίσαντες τὴν σορόν, ἐξ αὐτῶν  ὑγείαν, καρπούμεθα καὶ ῥῶσιν, γενναῖοι Ἀθλοφόροι Χριστοῦ πεντάριθμοι.

Πάσης δυσπραγίας, πάσης πληγῆς, δεινῶν νοσημάτων, καὶ κινδύνων καὶ συμφορῶν,  ἀσινῆ τηρεῖτε, ἡμῶν ἀεὶ τὸν βίον, πεντάριθμοι ὁπλῖται Χριστοῦ δεόμεθα.
Πᾶσαι τῶν Ἀγγέλων ...
<span color=red>Τὸ Τρισάγιον, τὰ συνήθη τροπάρια, ἐκτενής.</span>
<span color=red>Καὶ τὸ παρόν, Ἦχος β'. Ὅτε ἐκ τοῦ ξύλου</span>

Μἄρτυρες Χριστοῦ πανευκλεεῖς, ἔνδοξε Εὐστράτιε μάκαρ, θεῖε Αὐξέντιε, ἅγιε  Εὐγένιε, σεπτὲ Μαρδάριε καὶ Ὀρέστα μακάριε, ἡμῶν τάς δεήσεις, εὐμενῶς  προσδέξασθε, καὶ πᾶσι δίδοσθε, λύσιν πειρασμῶν τῶν ἐν βίῳ, καὶ πολυειδῶν  συμπτωμάτων, καὶ παρὰ Θεοῦ πταισμάτων ἄφεσιν.

Δέσποινα πρόσδεξαι. Τὴν πᾶσαν ἐλπίδα μου...
<span color=red>Καὶ ἀπόλυσις.</span>
<span color=red>Δίστιχον</span>
Πεντάριθμοι Μάρτυρες τῇ παρακλήσει
Γερασίμου νεύσατε ἣν ὑμῖν φέρει.


</document>
