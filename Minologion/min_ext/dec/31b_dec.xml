<?xml version="1.0" encoding="UTF-8"?>
<document book="min_ext" part="dec" name="31b_dec" title="Μνήμη τῆς Ὁσίας Μητρὸς ἡμῶν Μελάνης τῆς Ῥωμαίας.">
ΔΕΚΕΜΒΡΙΟΥ ΛΑ΄
ΔΕΚΕΜΒΡΙΟΥ ΛΑ΄

ΑΚΟΛΟΥΘΙΑ
ΤΗΣ ΟΣΙΑΣ ΚΑΙ  ΘΕΟΦΟΡΟΥ ΜΗΤΡΟΣ ΗΜΩΝ
ΜΕΛΑΝΗΣ ΤΗΣ  ΡΩΜΑΙΑΣ
ΧΑΡ. ΜΠΟΥΣΙΑ

Διὰ τὸ  ἀποδίδοσθαι σήμερον τὴν ἑορτὴν τῆς τοῦ Χριστοῦ  Γεννήσεως,  ἡ  ἀκολουθία τῆς ῾Οσίας Μελάνης  ψάλλεται τη λ'  Δεκεμβρίου μετ’ αὐτῆς τῆς Ὁσίας Ἀνυσίας.

ΕΝ Τῼ ΜΙΚΡῼ  ΕΣΠΕΡΙΝῼ

Μετὰ τὸν  Προοιμιακὸν εἰς τὸ Κύριε  ἐκέκραξα ἱστῶμεν στίχους δ' καὶ  ψάλλομεν τὰ ἑξῆς  Προσόμοια·
῏Ηχος α'. Τῶν  οὐρανίων  ταγμάτων.
Στενὴν ἀσκήσεως τρίβον σοφῶς βαδίσασα, Μελάνη τρισολβία, εἰς εὐρύχωρον πλάτος κατήντησας τοῦ πόλου, ὅπου χοροί ἑορτάζουσι πάντοτε, δοξολογουντες τὸν Κύριον καὶ Θεόν, τὴν Ζωὴν και τὴν Ἀλήθειαν.

Τῆς παρθενίας σαγήνῃ αὐτῆς τὸν σύνευνον ζωγρήσασαν καὶ βίον ἐν Κυρίῳ ἁγνείας ἀνύσασαν, Μελάνην, πανευλαβῶς οἱ πιστοί μακαρίσωμεν, ὡς ἀκραιφνοῦς πολιτείας ὑπογραμμὸν καὶ κανόνα ταπεινώσεως.

Τῷ δροσισμῷ ἐγκρατείας καμίνους ἔσβεσας παθῶν τῶν χαμαιζήλων, θεοφόρε Μελάνη, καὶ ῥεῖθρα, ἐπομβρίᾳ σοῦ τῶν εὐχῶν, ἰαμάτων ἀνέβλυσας, προσφύγων σῆς κατακλύζοντα τὰς ψυχὰς ἀκενώτου, Μῆτερ, χάριτος.

Σὸν πλοῦτον καὶ τὸ χρυσίον πτωχοῖς ἐσκόρπισας, πεινῶσιν, ἐνδεέσι καί ταῖς Μάνδραις, Μελάνη, ἐνθέων μονοτρόπων ἐν Αφρικῇ και ἐν Τόποις, οὓς Κύριος ὁ Ζωοδότης ἐβάδισεν ᾽Ιησοῦς, ἐλεῆμον Μῆτερ, πάνσεμνε.
Δόξα. ῏Ηχος β΄.
Οἶκον εὐπρεπέστατον σεαυτὴν ἀρετῶν ἀναδείξασα δι' ἐγκρατείας, νηστείας, φιλανθρωπίας καὶ ταπεινώσεως οἴκους θείους ἐδόμησας, ἐν οἷς συνήθροισας παρθένων χορείας πρὸς αἶνον ἀσίγητον Χριστοῦ, τοῦ ἐν οὐρανοῖς Νυμφίου σου, Μελάνη, ῾Οσίων γυναικῶν ἀκροθίνιον· δοξάζουσα οὖν Κύριον ἀκαταπαύστως τὸν ἀρχέκακον ἐπάτησας ὄφιν σῇ καθαρᾷ πολιτείᾳ καὶ ἠξιώθης Αγγέλων χοροῖς συνευφραίνεσθαι καί πρεσβεύειν ἀπαύστως ὑπὲρ τῶν ψυχῶν ἡμῶν.
Καί νῦν.  Θεοτοκίον.  Τὴν πᾶσαν ἐλπίδα μου...

Εἰς τὸν Στίχον.῏Ηχος β'. Οἶκος τοῦ Εφραθᾶ.
Χαῖρε, ἡ τὴν στολὴν τὴν χρυσοΰφαντόν σου ἀλλάξασα, Μελάνη, διὰ μελαμβαφοῦς σου, εὐτελεστάτου τρίβωνος.

Στίχος. Ὑπομένων ὑπέμεινα τὸν Κύριον καὶ προσέσχε μοι καὶ εἰσήκουσε τῆς δεήσεώς μου.

Χαῖρε, ἡ σὺν τῷ σῷ συζύγῳ ἐν ἁγνείᾳ τελέσασα τὸν βίον καὶ ἐποφθεῖσα κρίνον, Μελάνη, ἐνασκήσεως.

Στίχος. Καὶ ἔστησεν ἐπί πέτραν τοὺς πόδας μου καὶ κατεύθυνε τὰ διαβήματά μου.

Ἔδωκας τοῖς πτωχοῖς, ἐσκόρπισας, Μελάνη, σὸν πλοῦτον ἐνδεέσι καὶ ηὔγασας τὸν κόσμον φωτί δικαιοσύνης σου.
Δόξα.  Τριαδικόν.
Λεύκανον τὰς ψυχὰς τῶν Σὲ δοξολογούντων, Τριὰς ὑπεραγία, ὑσσώπῳ χάριτός Σου Μελάνης παρακλήσεσι.
Καὶ νῦν.  Θεοτοκίον.
Χαῖρε, Μῆτερ Θεοῦ ὑπερευλογημένη, παρθένων ὡραιότης καὶ καύχημα μητέρων, Κυρία Μητροπάρθενε.

ΕΝ Τῼ ΜΕΓΑΛῼ  ΕΣΠΕΡΙΝῼ

Μετὰ τὸν  Προοιμιακὸν τὸ  Μακάριος ἀνήρ, εἰς δὲ τὸ Κύριε  ἐκέκραξα ἱστῶμεν στίχους στ' καὶ  ψάλλομεν τὰ ἑξῆς  Προσόμοια·
῏Ηχος δ΄. ῎Εδωκας  σημείωσιν.
Χρώμασι τῆς πίστεως, πολλῆς ἐλεημοσύνης σου, ἐγκρατείας, χρηστότητος, ἠθῶν καὶ σεμνότητος, θεαυγὲς Μελάνη, ἐν ψυχῇ εἰκόνα διεζωγράφησας καλῶς τῆς ὁσιότητος καὶ Νυμφίῳ σου, Κυρίῳ, ἐνεφάνισας αὐτὴν τῷ σὲ ἀξιώσαντι ἀπολαῦσαι τερπνότητος οὐρανῶν ὑπὲρ ἔννοιαν.

Ἔρωτος πυρσεύμασι τοῦ σοῦ θερμοῦ πρὸς τὸν Κύριον κατεφλέχθη, θεόνυμφε, τὰ βέλη τοῦ δράκοντος τὰ πεπυρωμένα, τὰ κινοῦντα πάντας τοὺς τετρωμένους ἐξ αὐτῶν πρὸς ψυχοκτόνα ἔργα, ἐφάμαρτα, Μελάνη παναοίδιμε, καὶ κακουργία ἠφάνισται ἀγαπήσεως φέγγει σου πρὸς Θεὸν καὶ τὸν ἔγγιστα.

Βίου σου λαμπρότητι τοὺς εὐσεβεῖς κατεφώτισας τηλαυγὲς ὥσπερ ἔσοπτρον, ἀκτῖνας δεχόμενον Πνεύματος Αγίου, καὶ φιλανθρωπίας τῆς σῆς αὐγαῖς ὡς ἀληθῶς τὴν σκοτομήνην πτωχῶν ἐσκέδασας, Μελάνη πνευματέμφορε, σεπτὸν ἀσκήσεως ἄγαλμα καὶ εἰκὼν ἀγαθότητος, συμπαθείας καὶ νήψεως.

Ἔπειθες σὸν σύνευνον ἀποβαλέσθαι τὴν ἄστατον τύρβην καὶ διαῤῥέουσαν τοῦ βίου σοῖς ῥήμασι καὶ σῇ ἐγκρατείᾳ, θεαυγὲς Μελάνη· ὅθεν σὺν τούτῳ τὴν ζωὴν εὗρες τὴν θείαν καὶ τὴν ἀπόλαυσιν ἀεὶ τὴν διαμένουσαν Χριστὸν ἀεί τὸν εὐΐλατον δυσωποῦσα, πανεύφημε, ὑπὲρ πάντων προσφύγων σου.

Ἔδωκας τοῖς πένησι τὰς μυριάδας χρυσίου σου καὶ διένειμας ἅπασαν, Μελάνη, οὐσίαν σου τοῖς ἐμπεριστάτοις, ἵνα ἀφθαρσίαν πλουτήσῃς τὴν ἐν οὐρανοῖς καὶ ἀπολύτρωσιν, θεοτίμητε· διό σου ἑορταζοντες μνήμην λαμπρῶς οἱ φιλέορτοι σὰς λιτὰς ἐκδεχόμεθα πρὸς ζωῆς τὸν Κυρίαρχον.

Βίου ῥυπαρότητι μελανωθέντα με κάθαρον σῶν δεήσεων νάμασι πρὸς τὸν κόσμου αἴροντα πάσας ἁμαρτίας, θαυμαστὴ Μελάνη, ὁσίου πλήθους γυναικῶν περικλεέστατον ἐγκαλλώπισμα, ὡς ἂν ἐγκωμιάζω σου βίον τὸν ὄντως ἰσάγγελον, ἀκτησίαν, ταπείνωσιν καὶ νυχθήμερον ἄσκησιν.
Δόξα. ῏Ηχος πλ. β΄.
Ὑπείκουσα ταπεινῶς σοῖς γονεῦσιν ἄκουσα εἰς γάμου ἦλθες κοινωνίαν μετ' ἀνδρὸς πλουσίου, ὃν Χάριτι Θείᾳ ἔπιθες μετὰ τὴν δευτέραν σου κύησιν τὸν θεῖον ζυγὸν τῆς ἐγκρατείας σὺν σοὶ ἐπαυχένιον φέρειν, Μελάνη,῾Οσίων γυναικῶν ἐκσφράγισμα· βαδίσασα οὖν σὺν αὐτῷ τὴν ὁδὸν τῆς προσφορᾶς καὶ ἀσκήσεως κατήντησας εἰς τὰς ἀΰλους μονὰς τοῦ πόλου, ἔνθα Ἀγγέλοις ἐπαγαλλομένη πρεσβεύεις Χριστῷ ἀπαύστως ὑπὲρ τῶν τιμώντων τὴν πανσεβάσμιον μνήμην σου.
Καὶ νῦν. Τῆς Ἑορτῆς (Ἐκ τοῦ Μηναίου).
Δόξα  ἐν  ὑψίστοις  Θεῷ  καὶ  ἐπὶ  γῆς  εἰρήνη.  Σήμερον  δέχεται  ἡ  Βηθλεέμ,  τὸν  καθήμενον  διὰ  παντὸς  σὺν  Πατρί.  Σήμερον  Ἄγγελοι  τὸ  βρέφος  τὸ  τεχθέν,  θεοπρεπῶς  δοξολογοῦσι.  Δόξα  ἐν  ὑψίστοις  Θεῷ,  καὶ  ἐπὶ  γῆς  εἰρήνη,  ἐν  ἀνθρώποις  εὐδοκία.

Εἴσοδος. Φῶς ἱλαρόν. Τὸ  Προκείμενον τῆς ἡμέρας καὶ τὰ  Αναγνώσματα·
Παροιμιῶν τὸ  Ανάγνωσμα.
(Κεφ. λα' 10 -  31 )
Γυναῖκα ἀνδρείαν τίς  εὑρήσει; Τιμιωτέρα δέ ἐστι λίθων πολυτελῶν ἡ τοιαύτη. Θαρσεῖ ἐπ' αὐτῇ ἡ καρδία  τοῦ ἀνδρὸς αὐτῆς, ἡ τοιαύτη καλῶν σκύλων οὐκ ἀπορήσει· ἐνεργεῖ γὰρ τῷ ἀνδρὶ  ἀγαθὰ πάντα τὸν βίον. Μηρυομένη ἔρια καὶ λίνον ἐποίησεν εὔχρηστον ταῖς χερσὶν  αὐτῆς.᾽Εγένετο ὡσεὶ ναῦς ἐμπορευομένη μακρόθεν, συνάγει δὲ αὐτῆς τὸν πλοῦτον,  καὶ ἀνίσταται ἐκ νυκτῶν καὶ ἔδωκε βρώματα τῷ οἴκῳ καὶ ἔργα ταῖς θεραπαίναις.  Θεωρήσασα γεώργιον ἐπρίατο, ἀπὸ δὲ καρπῶν χειρῶν αὐτῆς κατεφύτευσε κτῆμα.  Ἀναζωσαμένη ἰσχυρῶς τὴν ὀσφὺν αὐτῆς ἤρεισε τοὺς βραχίονας αὐτῆς εἰς  ἔργον.Ἐγεύσατο ὄτι καλόν ἐστι τὸ ἐργάζεσθαι καὶ οὐκ ἀποσβέννυται ὁ λύχνος αὐτῆς  ὅλην τὴν νύκτα. Τοὺς πήχεις αὐτῆς ἐκτείνει ἐπὶ τὰ συμφέροντα, τὰς δὲ χεῖρας  αὐτῆς ἐρείδει εἰς ἄτρακτον. Χεῖρας δὲ αὐτῆς διήνοιξε πένητι, καρπὸν δὲ ἐξέτεινε  πτωχῷ. Οὐ φροντίζει τῶν ἐν οἴκῳ ὁ ἀνὴρ αὐτῆς, ὅταν που χρονίζῃ· πάντες γὰρ οἱ  παρ' αὐτῆς ἐνδεδυμένοι εἰσί. Δισσὰς χλαίνας ἐποίησε τῷ ἀνδρὶ αὐτῆς, ἐκ δὲ βύσσου  καὶ πορφύρας ἑαυτῇ ἐνδύματα. Περίβλεπτος δὲ γίνεται ὁ ἀνὴρ αὐτῆς ἐν πύλαις,  ἡνίκα ἂν καθίσῃ ἐν συνεδρίῳ μετὰ τῶν γερόντων κατοίκων τῆς γῆς. Σινδόνας ἐποίησε  και ἀπέδοτο τοῖς Φοίνιξι, περιζώματα δὲ τοῖς Χαναναίοις. ᾽Ισχὺν και εὐπρέπειαν  ἐνεδύσατο και εὐφράνθη ἐν ἡμέραις ἐσχάταις. Στόμα αὐτῆς διήνοιξε προσεχόντως και  ἐννόμως καὶ τάξιν ἐστείλατο τῇ γλώσσῃ αὐτῆς. Στεγναὶ διατριβαὶ οἴκων αὐτῆς, σῖτα  δὲ ὀκνηρὰ οὐκ ἔφαγε. Τὸ στόμα δὲ ἀνοίγει σαφῶς και νομοθέσμως, ἡ δὲ ἐλεημοσύνη  αυτῆς ἀνέστησε τὰ τέκνα αὐτῆς και ἐπλούτησαν καὶ ὁ ἀνὴρ αὐτῆς ᾔνεσεν αὐτήν.  Πολλαὶ θυγατέρες ἐκτήσαντο πλοῦτον, πολλαὶ ἐποίησαν δύναμιν, σὺ δὲ ὑπέρκεισαι  καὶ ὑπερῆρας πάσας. Ψευδεῖς ἀρέσκειαι καὶ μάταιον κάλλος γυναικός· γυνὴ γὰρ  συνετὴ εὐλογεῖται, φόβον δὲ Κυρίου αὕτη αἰνείτω. Δότε αὐτῆ ἀπὸ καρπῶν χειλέων  αὐτῆς καί αἰνείσθω ἐν πύλαις ὁ ἀνὴρ αὐτῆς.
Σοφίας  Σολομῶντος τὸ Ανάγνωσμα.
(Κεφ. α΄ 1 -  10 )
Ἀγαπήσατε δικαιοσύνην, οἱ  κρίνοντες τὴν γῆν, φρονήσατε περὶ τοῦ Κυρίου ἐν ἀγαθότητι και ἐν ἁπλότητι  καρδίας ζητήσατε αὐτόν· ὅτι εὑρίσκεται τοῖς μὴ πειράζουσιν αὐτόν, ἐμφανιζεται δὲ  τοῖς μὴ ἀπιστοῦσιν αὐτῷ. Σκολιοί γὰρ λογισμοὶ χωρίζουσιν ἀπὸ Θεοῦ, δοκιμαζομένη  τε ἡ δύναμις ἐλέγχει ἄφρονας.῞Οτι εἰς κακότεχνον ψυχὴν οὐκ εἰσελεύσεται σοφία,  οὐδὲ κατοικήσει ἐν σώματι καταχρέῳ ἁμαρτίας· ἅγιον γὰρ πνεῦμα παιδείας φεύξεται  δόλον καὶ ἀπαναστήσεται ἀπὸ λογισμῶν ἀσυνέτων καὶ ἐλεγχθήσεται ἐπελθούσης  ἀδικίας. Φιλάνθρωπον γὰρ πνεῦμα σοφίας καὶ οὐκ ἀθωώσει βλάσφημον ἀπὸ χειλέων  αὐτοῦ· ὅτι τῶν νεφρῶν αὐτοῦ μάρτυς ὁ Θεὸς καὶ τῆς καρδίας αὐτοῦ ἐπίσκοπος ἀληθὴς  καί τῆς γλώσσης ἀκουστής· ὅτι πνεῦμα Κυρίου πεπλήρωκε τὴν οἰκουμένην καὶ τὸ  συνέχον τὰ πάντα γνῶσιν ἔχει φωνῆς. Διὰ τοῦτο φθεγγόμενος ἄδικα οὐδείς· μὴ  παροδεύσῃ αὐτὸν ἐλέγχουσα ἡ δίκη.᾽Εν γὰρ διαβουλίοις ἀσεβοῦς ἐξέτασις ἔσται,  λόγων δὲ αὐτοῦ ἀκοὴ πρὸς Κύριον ἥξει εἰς ἔλεγχον ἀνομημάτων αὐτοῦ· ὅτι οὖς  ζηλώσεως ἀκροᾶται τὰ πάντα καὶ θροῦς γογγυσμῶν οὐκ ἀποκρύπτεται.
Σοφίας  Σολομῶντος τὸ Ἀνάγνωσμα.
(Κεφ. γ',  1-9).
Δικαίων ψυχαὶ ἐν χειρὶ Θεοῦ, καὶ οὐ μὴ ἅψηται αὐτῶν βάσανος. Ἔδοξαν ἐν ὀφθαλμοῖς  ἀφρόνων τεθνάναι, καὶ ἐλογίσθη κάκωσις ἡ ἔξοδος αὐτῶν καὶ ἡ ἀφ' ἡμῶν πορεία  σύντριμμα, οἱ δέ εἰσιν ἐν εἰρήνῃ. Καὶ γὰρ ἐν ὄψει ἀνθρώπων ἐὰν κολασθῶσιν, ἡ  ἐλπὶς αὐτῶν ἀθανασίας πλήρης. Καὶ ὀλίγα παιδευθέντες, μεγάλα εὐεργετηθήσονται,  ὅτι ὁ Θεὸς ἐπείρασεν αὐτοὺς καὶ εὗρεν αὐτοὺς ἀξίους ἑαυτοῦ. Ὡς χρυσὸν ἐν  χωνευτηρίῳ ἐδοκίμασεν αὐτοὺς καὶ ὡς ὁλοκάρπωμα θυσίας προσεδέξατο αὐτούς. Καὶ ἐν  καιρῷ ἐπισκοπῆς αὐτῶν ἀναλάμψουσι καὶ ὡς σπινθῆρες ἐν καλάμῃ διαδραμοῦνται.  Κρινοῦσιν ἔθνη καὶ κρατήσουσι λαῶν, καὶ βασιλεύσει αὐτῶν Κύριος εἰς τοὺς αἰῶνας.  Οἱ πεποιθότες ἐπ' αὐτῷ συνήσουσιν ἀλήθειαν, καὶ οἱ πιστοὶ ἐν ἀγάπῃ προσμενοῦσιν  αὐτῷ, ὅτι χάρις καὶ ἔλεος ἐν τοῖς ὁσίοις αὐτοῦ, καὶ ἐπισκοπὴ ἐν τοῖς ἐκλεκτοῖς  αὐτοῦ.

ΕΙΣ ΤΗΝ ΛΙΤΗΝ
᾽Ιδιόμελα.
Ἦχος α'.
Τὴν εὐσυμπάθητον κυρίαν  τῆς῾Ρώμης, καταλιποῦσαν τὰς ἐφημέρους τρυφὰς καὶ ἡδονὰς ὁλοθύμως καὶ  ἀναζητήσασαν τρυφὴν τὴν μὴ διαῤῥέουσαν, Μελάνην τὴν῾Οσίαν τιμήσωμεν· αὕτη γὰρ  ἐπιδημοῦντας εἰς῾Ρώμην ξένους ὑπεδέχετο καὶ ἐξένιζε, τοὺς ἐν φυλακαῖς καὶ  ἐξορίαις ἐπεσκέπτετο καὶ τὸν πλοῦτον ἀφειδῶς τοῖς πτωχοῖς διετίθετο· θησαυρίσασα  οὖν ἐν ουρανοῖς ὄλβον ἀσύλητον ἀπῆλθε Χριστῷ συνεῖναι εἰς τοὺς αἰῶνας καὶ  πρεσβεύειν ἀπαύστως ὑπὲρ τῶν ψυχῶν ἡμῶν.
῏Ηχος β΄.
Ἐγκρατευομένη καὶ τὴν  σάρκα νυχθημέροις πόνοις κατατήκουσα διὰ δύο ἡμερῶν ἐν ἀρχῇ τροφὴν μετελάμβανες,  εἶτα διὰ πέντε καὶ ἐν τέλει μόνον ἐν τῷ Σαββάτῳ καὶ τῆ Κυριακῆ, Μελάνη,  ἀσκητριῶν ῾Οσίων ἐγκαλλώπισμα· προσενεγκοῦσα οὖν σεαυτὴν θυσίαν τῷ Θεῷ  εὐπρόσδεκτον καὶ πρότυπον πίστεως καὶ ἀσκήσεως γενομένη, μετέστης πρὸς μονὰς  αἰωνίους Χριστῷ συνεπαγάλλεσθαι τῷ παρέχοντι πᾶσιν ἡμῖν εὐχαῖς σου τὸ ἄμετρον  ἔλεος.
῏Ηχος γ΄.
Ῥώμη καὶ Καρχηδὼν καὶ  Ἀλεξάνδρεια καὶ ῾Ιεροσολύμων πόλις τὰς σὰς εὐεργεσίας μεγαλύνουσι, Μελάνη῾Οσία,  καὶ τὴν σὴν φιλάνθρωπον δρᾶσιν κηρύττουσι, δι' ἧς Θεῷ καὶ ἀνθρώποις εὐηρέστησας·  σὺν αὐταῖς καὶ ἡμεῖς ὁμολογοῦντες τὴν σὴν πρὸς ἡμᾶς ἐποπτείαν ὡς ἰσάγγελόν σε  ἀνυμνοῦμεν καὶ τὰς πρὸς Κύριον λιτάς σου ἐκδεχόμεθα, ἵνα ἥσυχον καὶ ἤρεμον βίον  διάγωμεν.
῏Ηχος δ΄.
Πλουσία οὖσα ἐν ἀγάπῃ τὴν  πτωχείαν ῾Ιησοῦ ἐπεπόθησας καὶ ἐπτώχευσας ὡς ἄνθρωπος πτωχοὺς πλουτίζουσα,  Μελάνη, ἀρετηφόρε ἀσκήτρια· ὅθεν τῷ πλουσίῳ ἐν οἰκτιρμοῖς καὶ ἐλέει Κυρίῳ  παρεστῶσα καὶ τῆς ἀϊδίου μακαριότητος ἀπολαύουσα ἐκτενῶς πρεσβεύεις ὑπὲρ τῶν  τιμώντων τὴν ἀεισέβαστον μνήμην σου.
Δόξα. ῏Ηχος ὁ  αὐτός.
Περισχεθεῖσα ὑπὸ τῆς τῶν  πλευρῶν ἀλγηδόνος σφόδρα ἐνόσησας, μακαρία Μελάνη, ἀσκητῶν σεμνολόγημα·  προσκαλεσαμένη τότε τὸν ἀρχιθύτην ᾽Ελευθερουπόλεως καὶ δεξαμένη παρ' αὐτοῦ τὴν  θείαν μετάληψιν ἀπῆλθες Χριστοφόρος πρὸς οὐρανίους σκηνώσεις, Χριστὸν ἱκετεύουσα  ὑπὲρ τῶν ἐκ πλευρίτιδος πασχόντων καὶ σωτηρίας πάντων ἑορταζόντων τὴν μνήμην  σου.
Καὶ νῦν. Τῆς  Ἑορτῆς (ἐκ τοῦ Μηναίου).
Σπηλαίῳ  παρῴκησας, Χριστὲ ὁ Θεός, φάτνη ὑπεδέξατο, Ποιμένες καὶ Μάγοι προσεκύνησαν. Τότε  δὴ τῶν Προφητῶν ἐπληροῦτο τὸ κήρυγμα· καὶ Ἀγγέλων αἱ δυνάμεις, ἐθαύμαζον βοῶσαι,  καὶ λέγουσαι. Δόξα, τῇ συγκαταβάσει σου, μόνε φιλάνθρωπε.

Εἰς τὸν  Στίχον. Στιχηρὰ Προσόμοια,
῏Ηχος πλ. α'.  Χαίροις, ἀσκητικῶν.
Χαίροις, Μελάνη θεοειδές,  ἀσκητριῶν περιφανὲς σεμνολόγημα, ὡράϊσμα ᾽Εκκλησίας, φιλανθρωπίας εἰκών,  προσφορᾶς ἀγάπης πρὸς τοὺς ἔγγιστα εὐῶδες μυράλειπτρον, ἡ ζωγρήσασα σύνευνον σὸν  εἰς σαγήνην ἐγκρατείας καὶ νήψεως μετὰ κοίμησιν τῆς δυάδος τῶν τέκνων σου·  μέμνησο τῶν τιμώντων σε, Χριστοῦ νύμφη πάγκαλε, καὶ δίδου σαῖς ἱκεσίαις πᾶσι τὰ  πρόσφορα, ἔνθεε, τοῖς στέφουσιν ὕμνοις σὴν πρὸς στένοντας ἐν βίῳ θερμὴν  ἀντίληψιν.

Στίχος.῾Υπομένων  ὑπέμεινα τὸν Κύριον καὶ προσέσχε μοι καὶ εἰσήκουσε τῆς δεήσεώς μου.

Χαίροις, Μελάνη περικλεές,  ἡ τὸν ζυγὸν Χριστοῦ ἀγάπης ἐπαίρουσα ἐπ' ὤμων καὶ τὴν ἀρίστην τῆς ἐγκρατείας  ὁδὸν τὴν στενήν, εἰς πλάτος κατευθύνουσαν ἐν πόλῳ βαδίζουσα τῆς θεώσεως  μάργαρον, χρηστοηθείας, προσφορᾶς πρὸς τοὺς ἔγγιστα, ταπεινώσεως καὶ συντόνου  ἀσκήσεως· σάπφειρε τιμαλφέστατε, ἡ ἐκ τῆς νεότητος μὴ φεισαμένη σαρκίου καὶ  κοσμικῶν ἀπολαύσεων, ἀλλὰ θείῳ σθένει πάντα ἀπαρνησαμένη ὡς διαῤῥέοντα.

Στίχος.  Καὶ ἔστησεν ἐπὶ πέτραν τοὺς πόδας μου καὶ κατεύθυνε τὰ διαβήματά μου.

Χαίρει ἐπὶ τῇ μνήμῃ τῇ σῇ  ἡ Ἐκκλησία τοῦ Χριστοῦ ἡ πανάμωμος, Μελάνη, ἀμνὰς Κυρίου πανευπρεπὲς καὶ λαμπρά,  καὶ φαιδρῶς ὑμνοῦσα κατορθώματα, τὰ σὰ σπεύδει πάντοτε ἐν δειναῖς περιστάσεσι σῇ  ἀντιλήψει ἐκ μυχίων κραυγάζουσα· Εὐωδέστατον τῆς ἀγάπης ἀλάβαστρον, ἴδε πιστῶν  τὸν σύλλογον, δαιμόνων τοξεύματα ὃν καθ' ἑκάστην δολίως, κακῶς τιτρώσκουσι,  πάνσεμνε, καὶ πέμψον σὴν χάριν ἐπί πάντας σὲ τιμῶντας ψαλμοῖς καὶ ᾄσμασι.
Δόξα. ῏Ηχος  πλ. δ΄.
Οὐσιαστικὴν δεικνύουσα  προσφορὰν καὶ ἀγάπην κατέλιπες τὰ τερπνὰ καὶ ἡδέα τοῦ παρόντος βίου, ἵνα τοῦ  αἰωνίου ἀπολαύσῃς, Μελάνη ἀξιάγαστε· συνοῦσα οὖν τῷ θυσίαν ῾Εαυτὸν προσενεγκόντι  ὑπὲρ τῆς τοῦ κόσμου ζωῆς καὶ σωτηρίας Χριστῷ, τῷ παντελεήμονι μὴ παύσῃ Αὐτοῦ  δεομένη καὶ ἡμᾶς ἀξιῶσαι τῆς ἐν οὐρανίοις δόμοις ἀφθίτου μακαριότητος.
Καὶ νῦν. Τῆς  Ἑορτῆς (Ἐκ τοῦ Μηναίου).
Ἐν  Βηθλεὲμ συνέδραμον Ποιμένες, τὸν ἀληθῆ μηνύοντες Ποιμένα, τὸν καθήμενον ἐπὶ τῶν  Χερουβίμ, καὶ ἀνακείμενον ἐν φάτνῃ, Νηπίου μορφὴν δι' ἡμᾶς ἀνειληφότα, Κύριε  δόξα σοι.

Ἀπολυτίκιον.  ῏Ηχος πλ. α΄.
Τὸν συνάναρχον  Λόγον.
Τρυφηλὴν καὶ ἐνήδονον  διαπτύσασαν ζωὴν ὑμνήσωμεν πάντες, σεμνὴν Μελάνην, λαμπρῶς ὥσπερ ῥεῖθρον διειδὲς  τοῦ θείου Πνεύματος, τὴν διανείμασαν πτωχοῖς πακτωλὸν αὐτῆς χρυσοῦ καὶ ἄκρᾳ ἐν  ταπεινώσει σοφῶς πολιτευσαμένην, αὐτῆς πρεσβείας ἐκδεχόμενοι.
Ἕτερον.  ῞Ομοιον.
Συμπαθείας ἐλαίῳ ψυχῆς  φαιδρύνασα τὴν φωτοφόρον λαμπάδα, κεκοσμημένην λαμπρῶς παρθενίας μαργαρίταις καὶ  σεμνότητος καὶ εἰσελθοῦσα εἰς χαρὰν τοῦ Νυμφίου᾽Ιησοῦ, Μελάνη, σὲ ἀνυμνοῦντες  τὰς φωτοβόλους λιτάς σου οἱ ἐν σκοτίᾳ ἐξαιτούμεθα.
Καὶ αὖθις  τῆς῾Εορτῆς.
Ἡ Γέννησίς Σου, Χριστέ, ὁ  Θεός ἡμῶν,...

ΕΝ Τῼ ΟΡΘΡῼ

Μετὰ δὲ  τὴν α' Στιχολογίαν Κάθισμα.
῏Ηχος α.΄ Τὸν  τάφον Σου, Σωτήρ.
Ἐκ γένους εὐγενοῦς καὶ  ἐνδόξου, Μελάνη, τερπνὸν ἀσκητριῶν ἴον, προερχομένη, παρὰ σοῦ τὴν θέλησιν ἡ  ἀνδρί κοινωνήσασα, θείᾳ Χάριτι αὐτὸν κατέπιθες, μῆτερ, τῆς ἁγνότητος καὶ  προσφορᾶς διανύειν σὺν σοὶ δρόμον ἄριστον.
Δόξα. Τὸ αὐτό.  καὶ νῦν. Τῆς ᾽Εορτῆς.
Χριστοῦ ἐν Βηθλεὲμ ἐκ  Παρθένου τὴν γένναν ἀστὴρ ἐξ οὐρανοῦ κατεμήνυσε πᾶσι, Ποιμένες τὸ θέαμα εἶδον τὸ  ὑπερθαύματον καὶ οἱ Ἄγγελοι ἑνοῦντες γῆν τε καὶ πόλον δόξαν ἔπεμπον τῷ δι' ἡμᾶς  σαρκωθέντι Υἱῷ τοῦ Παντάνακτος.

Μετὰ  τὴν β' Στιχολογίαν Κάθισμα.
῏Ηχος δ'.  Κατεπλάγη ᾽Ιωσήφ.
Δαπανήσασα σαυτὴν  ἐπιμελείᾳ τῶν πτωχῶν, ἐπισκέψει ἀσθενῶν καὶ ὄντων ἐν ταῖς φυλακαῖς καὶ ἀναγκῶν  θεραπείᾳ ἐμπεριστάτων, πλοῦτον σῆς ψυχῆς πᾶσιν ἔδειξας, Μῆτερ θαυμαστὴ κρήνη  χάριτος, ἡ ἐπιχέουσα πᾶσι τοῖς σὲ τιμῶσι τοὺς ὀχετοὺς εὐλογίας σου, ἁγιασμοῦ σου  καὶ μεσιτείας πρὸς τὸν Κτίστην, Μελάνη.
Δόξα. Τὸ αὐτό.  καὶ νῦν.
Τῆς ῾Εορτῆς  (᾽Εκ τοῦ Μηναίου).
Ὁ ἀχώρητος παντί, πῶς  ἐχωρήθη ἐν γαστρὶ; ὁ ἐν κόλποις τοῦ Πατρός, πῶς ἐν ἀγκάλαις τῆς Μητρός; πάντως  ὡς οἶδεν ὡς ἠθέλησε καὶ ὡς, ηὐδόκησεν· ἄσαρκος γὰρ ὢν, ἐσαρκώθη ἑκών· καὶ  γέγονεν ὁ Ὢν ὃ οὐκ ἦν δι' ἡμᾶς· καὶ μὴ ἐκστὰς τῆς φύσεως, μετέσχε τοῦ ἡμετέρου  φυράματος. Διπλοῦς ἐτέχθη, Χριστὸς τὸν ἄνω, κόσμον θέλων ἀναπληρῶσαι.

Μετὰ  τὸν Πολυέλεον Κάθισμα.
Ἦχος γ'. Τὴν  ὡραιότητα τῆς παρθενίας σου.
Μετὰ κτημάτων σου, Μῆτερ,  ἐκποίησιν, Μελάνη, δότειρα χρυσοῦ σου πένησι, καὶ ἐξ αὐτῶν διανομὴν προσόντων  ταῖς᾽Εκκλησίαις καὶ Μοναῖς κατέλαβες Ἀφρικήν, Ἀλεξάνδρειαν καὶ ῾Ιεροσόλυμα, ἔνθα  Μάνδραν ἐδόμησας παρθένων ὑμνουσῶν ἀσιγήτως Κτίστην ἁπάσης οἰκουμένης.
Δόξα. Τὸ αὐτό.  Καὶ νῦν. Τῆς Ἑορτῆς.
Δεῦτε κατίδωμεν ἐν φάτνῃ  κείμενον ὡς βρέφος Κύριον δι' ἀγαθότητα τὸν σαρκωθέντα ἐκ μητρὸς Παρθένου καὶ  σὺν Αγγέλοις καὶ Ποιμέσι μέλψωμεν πανευσχήμοσιν ᾄσμασιν ᾽Ιησοῦν, θεώσαντα τὸ  ἀνθρώπινον πρόσλημμα διὰ τῆς Βηθλεὲμ ἐν Σπηλαίῳ Τούτου γεννήσεως ἀφράστου.

Τὸ α'  Αντίφωνον τοῦ δ' ἤχου

Προκείμενον·
Ὑπομένων ὑπέμεινα τὸν  Κύριον και προσέσχε μοι καὶ εἰσήκουσε τῆς δεήσεώς μου.
Στίχος.  Καὶ ἔστησεν ἐπὶ πέτραν τοὺς πόδας μου καὶ κατεύθυνε τὰ διαβήματά μου.

Εὐαγγέλιον  ῾Οσιακόν.

῾Ο Ν' Ψαλμός.
Δόξα.  Ταῖς τῆς Σῆς῾Οσίας, πρεσβείαις, Ἐλεῆμον,...
Καὶ νῦν.  Ταῖς τῆς Θεοτόκου πρεσβείαις,᾽Ελεῆμον...,

᾽Ιδιόμελον.  ῏Ηχος πλ. β΄.
Τὴν εἰς πενιχρὸν  κλεισθεῖσαν κελλίον καὶ νυχθημέροις καμάτοις καὶ συντόνοις πόνοις Θεῷ  εὐσαρεστήσασαν, Μελάνην τὴν῾Οσίαν, ὕμνοις τιμήσωμεν καὶ αὐτῇ ἐν κατανύξει  εἴπωμεν· ῾Η πτωχοῖς ἐπαρκέσασα, ξένους φιλοξενήσασα καὶ δεσμίους ἐπισκεψαμένη  καὶ ἐκ δεσμῶν αὐτοὺς ἐξαρπάσασα φιλευσπλάγχνῳ σου καρδίᾳ ὡς χάριν εὑροῦσα  οὐρανόθεν, μὴ παύσῃ Χριστῷ πρεσβεύουσα ὑπὲρ τῶν τιμώντων τὴν μνήμην σου.

Εἶτα ὁ  Κανὼν τῆς῾Οσίας, οὗ ἡ Ακροστιχίς·
«Μελάνης,  τύπου μοναζουσῶν, μελῴδημα. Χ. Μ.»
ᾨδὴ α΄. Ἦχος  δ'. Ανοίξω τὸ στόμα μου.
Μελάνην τιμήσωμεν, βλαστὸν  τῆς῾Ρώμης τὸν εὔφημον, ἀνθήσαντα κύμινα θεοφιλοῦς βιοτῆς καὶ λευκάνθεμα  πανεύοσμα ἀγάπης πρὸς πάντα τρυχόμενον καὶ ἐμπερίστατον.

Εὑτάκτως ὑμνοῦμέν σε ὡς  προσφορᾶς ὄλβον ἄσυλον, Μελάνη, καὶ στήριγμα τῶν ἀδυνάτων στεῤῥόν καὶ τὴν μνήμην  σου τὴν θείαν εὐσχημόνως τελοῦντες δοξάζομεν σὲ τὸν δοξάσαντα.

Λαμπὰς ὁσιότητος, Μελάνη,  φέγγει ἀγώνων σου ἐφώτισας σύμπαντα καὶ εὐποιΐας αὐγαῖς, θείων ἔργων σου  ἐφαίδρυνας πενήτων χορούς, ἀξιάγαστε, πίστεως σέμνωμα.
Θεοτοκίον.
Ἀχώρητος Κύριος παντί  ἀφράστως ἐχώρησεν ἐν μήτρᾳ πανάγνῳ σου, Θεογεννῆτορ ἁγνή, και ἀνέδειξε βασιλικῆς  εὐκλείας αὐτὴν ἀχειρότευκτον θρόνον, πανύμνητε.

ᾨδὴ γ΄. Τοὺς  σοὺς ὑμνολόγους.
Ναὲ ταπεινώσεως ἀφάτου και  μέλαθρον θείας προσευχῆς, Μελάνη, καθηγίασας τοὺς τόπους ἐπισκέψεως σῆς χάριτος  καὶ Μάνδραν σου σεπτὴν εἰς῾Ιεροσόλυμα.

Ἠγλάϊσας ῾Ρώμην εὐποιΐᾳ,  Μελάνη, τῇ σῇ καὶ Ἀφρικὴν και γῆν Ἁγίαν δάκρυσιν, ἱδρῶσι νυχθημέροις σου καὶ  ταῖς Μοναῖς, ἃς ἔπηξας ἐν ταύταις Πνεύματος χάριτι.

Στενὴν ἀτραπὸν τῆς  ἀπαθείας βαδίσασα ἔφθασας σαφῶς εἰς ὕψος δυσαντίβλεπτον, Μελάνη, τῆς θεώσεως καὶ  δαψιλῶς ἀπείληφας ὑψόθεν χάριν ἰάσεων.
Θεοτοκίον.
Τὸν σὸν ἐκδυσώπει,  Θεοτόκε, Υἱὸν ὑπὲρ σοῦ τῶν οἰκετῶν ἀεὶ μακαριζόντων σε ὡς σωτηρίας πρόξενον ἡμῶν  καὶ καταφύγιον ἐν ἀλγειναῖς περιστάσεσι.

Κάθισμα.῏Ηχος  γ΄. Θείας πίστεως.
Τὴν μαράνασαν σαρκὸς  ὀρέξεις ἐνασκήσεως συντόνοις πόνοις ἐκ νεότητος τῶν χρόνων καὶ μέριμναν  ἀποθεμένην Χριστῷ εὐφημήσωμεν φαιδρῶς Μελάνην, πυρσὸν ὁσιότητος, καὶ βοήσωμεν·  Ἀγάπης Χριστοῦ ἐκτύπωμα, Αὐτὸν ἡμᾶς φιλεῖν θερμῶς ἀξίωσον.
Δόξα. Τὸ αὐτό.  καὶ νῦν. Τῆς ᾽Εορτῆς.
Δεῦτε ἅπασαι πιστῶν  χορεῖαι μελῳδήσωμεν σὺν τοῖς Αγγέλοις καὶ Ποιμέσι καὶ τοῖς Μάγοις τὸν Ἄσαρκον ἐν  Βηθλεὲμ σαρκωθέντα δι' ἄφατον φιλανθρωπίαν καὶ Τούτῳ βοήσωμεν· Σῶτερ Ἄχρονε, τὸν  χρόνον ἡμῶν ἁγίαζε, ἐν χρόνῳ ὁ λαβὼν μερόπων φύραμα.

ᾨδὴ δ΄. ῾Ο  καθήμενος ἐν δόξῃ.
Ὑπερσόφως πρὸς ἀγῶνας  θεαρέστους ἐχώρησας καὶ ᾽Ιὼβ τοὺς πόνους μιμουμένη δύο ὑπέμεινας θανὴν σῶν  τέκνων, Μελάνη τρισμακάριστε, πᾶσαν θλῖψίν σου ἐπὶ Χριστὸν ἐπιῤῥίπτουσα.

Προσευχῆς ἀδιαλείπτου  μυροθήκη πανεύοσμε, ἐγκρατείας κέρας καὶ ἀκτημοσύνης κειμήλιον, Μελάνη, βίον σου  ὅλον ἀφιέρωσας τῷ Νυμφίῳ σου, Χριστῷ Σωτῆρι τῆς κτίσεως.

Ὁ τοῦ Θεανθρώπου ἔρως σὴν  καρδίαν ὡς ἔτρωσε, σχέσεως ἐνύλου πάσης ὑπερτέραν σε ἔδειξε· σὺ γὰρ νοήσασα  κόσμου ματαιότητα διεπέτασας ψυχῆς πρὸς Ὕψιστον πτέρυγας.
Θεοτοκίον.
Ὑπερόπτας σοὺς οἰκέτας  φθειρομένων ἀνάδειξον, Κεχαριτωμένη Μῆτερ τοῦ Θεοῦ τοῦ οἰκτίρμονος, καὶ ζηλωτὰς  τῶν ἀῤῥεύστων, Μητροπάρθενε, τοὺς ἐν ᾄσμασιν εὐήχοις σὲ μεγαλύνοντας.

ᾨδὴ ε΄. Ἐξέστη  τὰ σύμπαντα.
Μονὴν θείαν ἔπηξας, Μελάνη  παντευλόγητε, πόθῳ ἐν τοῖς ῾Ιεροσολύμοις, ἐν ᾗ παρθένων πληθὺν αἰνεῖν τὸν Θεὸν  συνήθροισας μόχθοις σου σεπτοῖς, μῆτερ, ἐνενήκοντα ὁλοθύμως ἑκάστοτε.

Οὑράνιον φρόνημα, Μελάνη  σῶφρον, ἔχουσα πᾶσαν διεπώλησας οὐσίαν καὶ μυριάδας συναγαγοῦσα χρυσοῦ αὐτὸν  ἐξεκένους τοῖς πτωχοῖς, ἐνδεέσι, κάμνουσι καὶ ἀζύγων συστήμασι.

Νεκρώσασα σάρκα σου  στερήσεσι, κακώσεσιν, ἀγρυπνίᾳ καὶ χαμαικοιτίᾳ, Μελάνη, πνεῦμα τὸ σὸν πρὸς τὸν  οὐρανὸν ἐπτέρωσας καὶ ἀσκητριῶν γέγονας ὑπόδειγμα θεοφόρων καὶ πρόβολος.
Θεοτοκίον.
Ἀπόσμηξον, Δέσποινα,  δακρύων μου τὰ χεύματα μάκτρῳ σῆς ἀφάτου συμπαθείας, Θεογεννῆτορ, καὶ τῶν  ἱδρώτων ῥοὰς σοῦ δούλου ἀγάπης σου πολλῆς μανδηλίῳ, χείμαῤῥον τοῦ ἐλέους ἡ  τέξασα.

ᾨδὴ στ΄. Τὴν  θείαν ταύτην.
Ζωήν, τὸ Φῶς, τὴν  Αλήθειαν, Χριστὸν ἐπιποθήσασα, πάνσεμνε, ἐκ σῆς νεότητος τῶν χρόνων  κατηκολούθησας Αὐτῷ και αἰωνίου ζωῆς ἐπέτυχες.

Ὁσίων γνώμων καὶ ἔκτυπον  μητέρων, σεαυτὴν ἀφιέρωσας τῷ Παντοκράτορι Χριστῷ, Μελάνη πανεύφημε, τῷ δείξαντί  σε πόλου παστάδος ἔνοικον.

Ὑμνεῖν τὰ σὰ κατοοθώματα,  Μελάνη, καταξίωσον ἅπαντας καὶ σῆς ἀσκήσεως, συντόνου μέλπειν τὰ σκάμματα,  ἀσκητριῶν ἐνθέων φέγγος ἀπρόσιτον.
Θεοτοκίον.
Σέ, οἰκτιρμῶν,  Μητροπάρθενε, τὸ φρέαρ καὶ ἐλέους τὴν ἄβυσσον, Χριστόν, τὴν τέξασαν πανευλαβῶς  μεγαλύνομεν, Κυρία᾽Ελεοῦσα, Θεογεννήτρια.

Κοντάκιον.  ῏Ηχος πλ. δ΄. Τῆ῾Υπερμάχῳ.
Πλοῦτον οὐράνιον τὴν  ἀποθησαυρίσασαν, σεμνὴν Μελάνην καὶ οὐσίαν δαπανήσασαν ταῖς ἀνάγκαις καὶ ταῖς  χρείαις ἐμπεριστάτων, θεοείκελον ἀσκήτριαν, τιμήσωμεν ἀπαθείας ὡς φανὸν καὶ  ταπεινώσεως πόθῳ κράζοντες· Χαίροις, Μῆτερ ἰσάγγελε.
῾Ο Οἶκος.
Ἄγγελος ἐν ἀσκήσει  λαμπροφόρος, Μελάνη, ἀσκήτρια ῾Οσία, ἐδείχθης, ταπεινώσεως λύχνε φαιδρέ,  ἐγκρατείας φάρε καὶ πυρσὲ νήψεως· διὸ σὲ μεγαλύνοντες κραυγάζομεν ἐν εὐλαβείᾳ·
Χαῖρε, τῆς῾Ρώμης ἀμνὰς  καλλίστη·
χαῖρε, ἀγάπης εἰκὼν  ἀρίστη.
Χαῖρε, ἐγκρατείας φανὲ  παμφαέστατε·
χαῖρε, ἀπαθείας λειμὼν  εὐωδέστατε.
Χαῖρε, πλοῦτον ἡ  σκορπίσασα ἐνδεέσι καὶ πτωχοῖς·
χαῖρε, ῥεῖθρον ἡ  ἐκβλύζουσα ἰσαγγέλου ἀγωγῆς.
Χαῖρε, Μάνδρας παρθένων ἡ  ῾Οσία δομήτωρ·
χαῖρε, τῶν τρυχομένων  ταχινὴ ἀντιλήπτωρ.
Χαῖρε, κρουνὸς ἀγάπης  ἀστείρευτος·
χαῖρε, φανὸς χαρίτων  ὑπέρψωτος·
Χαῖρε, παρθένων σεμνῶν  παραστάτις
χαῖρε, πολλῶν ἐν τῷ βίῳ  προστάτις.
Χαίροις, Μῆτερ ἰσάγγελε.

Καὶ  ἀναγιγνώσκεται τὸ Μηνολόγιον τῆς ἡμέρας, ἤτοι τῆς ΛΑ΄ Δεκεμβρίου.
Εἶτα λέγομεν·
Τῇ αὐτῇ ἡμέρᾳ μνήμη τῆς  ῾Οσίας καὶ θεοφόρου μητρὸς ἡμῶν Μελάνης τῆς῾Ρωμαίας.
Στίχοι.
᾽Ενεκρατεύθης, ἐσκόρπισας  Μελάνη·
σὴ δικαιοσύνη μένει εἰς  αἰῶνας.

Συναξάριον.
Ἡ ῾Οσία καὶ Θεοφόρος μήτηρ  ἡμῶν Μελάνη ἦν ἐπὶ τῆς βασιλείας᾽Ονωρίου (395-423) ῾Ρωμαία πλουσία και ἐκ γένους  περιφανοῦς καὶ ἐνδόξου. Συζευχθεῖσα παρὰ τὴν θέλησιν αὐτῆς, ἀπεσύρθη μετὰ τὸν  θάνατον τοῦ ἀνδρὸς καί τῶν δύο αὐτῆς τέκνων εἰς ἓν προάστιον τῆς῾Ρώμης καὶ διῆγε  τὸν βίον ἐπιμελουμένη τῶν πτωχῶν, ὑποδεχομένη τοὺς ξένους, ἐπισκεπτομένη τοὺς  ἐξορίστους καὶ ἐν φυλακαῖς ὄντας καὶ θεραπεύουσα τοὺς νοσοῦντας. Μετὰ τὴν  ἐκποίησιν τῶν κτημάτων αὐτῆς και διανομὴν τῶν προσόντων εἰς Μονὰς καὶ  ᾽Εκκλησίας, διὰ τῆς Αφρικῆς καὶ Ἀλεξανδρείας κατέλαβε τὰ῾Ιεροσόλυμα καὶ  ἐνεκλείσθη εἰς πενιχρὸν κελλίον· ἐκεῖ ἔκτισε καὶ Μονήν, εἰς ἣν συνήγαγεν  ἐνενήκοντα παρθένους, ἐξ ἰδίων διὰ τὴν διατροφὴν αὐτῶν δαπανῶσα· μικρὸν  ἀσθενήσασα ἐκ πλευρίτιδος μετέλαβε τῶν ἀχράντων μυστηρίων ἐκ τῶν χειρῶν τοῦ  ᾽Επίσκόπου᾽Ελευθερουπόλεως καὶ ἀνεπαύθη ἐν Κυρίῳ.

Ταῖς αὐτῆς ἁγίαις  πρεσβείαις, Χριστέ, ὁ Θεός, ἐλέησον καὶ σῶσον ἡμᾶς. Αμήν.

ᾨδὴ ζ'. Οὐκ  ἐλάτρευσαν.
Ὥσπερ δότειραν ἱλαρωτάτην  ἅπαντες σὲ μεγαλύνομεν, Μελάνη, καὶ θαυμαστὴν ἀσκήτριαν, ἔνδυμα τὸ χρυσοΰφαντον  ἀνταλλάξασαν διὰ σῆς ἐνασκήσεως τρίβωνος εὐτελεστάτου.

Νῦν γεραίρομεν  γουνυκλισίας κόπους σου, Μελάνη πάνσεμνε, Μητέρων φέγγος λαμπρόν, ἀπαύστους  στερήσεις σου, χαμαικοιτίαν σου καὶ δακρύων σου ῥοάς, δι' ὧν ἡγίασας τὴν  ὑπέρλαμπρον ψυχήν σου.

Μακαρίζομεν, Μελάνη, σὲ  ἀείποτε βροτῶν συστήματα ὅλῃ ἐφέσει ψυχῆς στολὴν ἀνταλλάξασαν πασῶν ἀνέσεων διὰ  τρίβωνος τοῦ εὐτελοῦς ἀσκήσεως καὶ κακοπαθείας ἄκρας.
Θεοτοκίον.
Ἐκ τοῦ ὕψους σου εὐκλείας  καθαγίαζε τοὺς σοὶ προστρέχοντας ἐν χαλεπαῖς συμφοραῖς, σεμνὴ Μητροπάρθενε,  Θεογεννήτρια, καὶ ἐπόμβριζε τὸν ὑετὸν σῆς χάριτος πᾶσι μακαρίζουσί σε.

ᾨδὴ  η'. Παῖδας εὐαγεῖς.
Λάμψασα ἐν῾Ιεροσολύμοις,  Μελάνη, ὡς γυναικῶν ῾Οσίων αὔγασμα καὶ βολαῖς σκορπίσεως δαψιλοῦς οὐσίας σου  πρὸς σῆς Μονῆς ἀνέγερσιν πιστοὺς φωτίσασα ἐπέδειξας τὸ φέγγος ψυχῆς σου πᾶσι,  θεοφόρε, μοναζουσῶν φαιδρότης,

Ὡς ῾Οσίων κόσμημα μητέρων,  Μελάνη θεοειδές, σὲ μακαρίζοντες σπεύδομεν ἀείποτε χάριτι τῆ θείᾳ σου και  ἀνυμνοῦντες σκάμματα τὰ σὰ πρὸς θέωσιν θερμῶς παρακαλοῦμέν σε· Πέμψον πᾶσι τὰ  ἐλέη Ὑψίστου σαῖς πρεσβείαις.

Δράσει φιλανθρώπῳ σου,  Μελάνη, ἐδόξασας τὸν ἀγάπην ἐκδιδάσκοντα πᾶσι Λόγον Κτίσαντος, ᾽Ιησοῦν, καὶ  ηὔφρανας Χριστιανῶν συστήματα καὶ τὴν ὁμήγυριν ἀζύγων τὴν στενὴν βαδιζόντων  τρίβον, ὁδηγοῦσαν πρὸς τὰς μονὰς τοῦ πόλου.
Θεοτοκίον.
ᾜσχυνας ἐχθρὸν τὸν  βροτοκτόνον κυήσει σου τῇ ἀφράστῳ, Μητροπάρθενε, Παναγία Δέσποινα, παρθενίας  σκήνωμα, ἁγνότητος θησαύρισμα καί ταπεινώσεως εὐῶδες μυροθήκη, τὸν κόσμον πάντα  ἀρεταῖς σου εὐφραίνουσα, Παρθένε.

ᾨδὴ θ'. Ἅπας  γηγενής.
Μέμνησο ἡμῶν, Μελάνη  πανεύφημε, τῶν μελῳδούντων σε ὡς μητέρων κλέϊσμα σεπτῶν ἐρήμου καὶ ἐγκαλλώπισμα  φιλανθρωπίας, κράζοντες τὰς ἱκεσίας σου ἐκζητοῦμεν πρὸς Θεὸν τὸν εὔσπλαγχνον,  ἵνα βίον ὁσίως διέλθωμεν.

Ἄνωθεν ἡμᾶς, Μελάνη,  ἐπόπτευε τοὺς ἀνυμνοῦντάς σε καί τελοῦντας μνήμην σου τὴν λαμπροφόρον καὶ  πανσεβάσμιον ψυχῆς ἐν καθαρότητι καί ὕμνοις πρέπουσι, θεοφόρε Μῆτερ, ἡ τὸν  Κύριον ὑπὲρ πάντας ἐκθύμως φιλήσασα.

Χάριτος κρουνὸς ἐδείχθη  λειψάνων σου σορὸς ἡ πάνσεπτος, εὐλαβὲς ἀσκήτρια, Μελάνη πάνυ, ῾Ρωμαίων κόσμημα  καὶ τῆς Σιὼν ἀγλάϊσμα, ἐν ᾗ περίλαμπρον τῶν παρθένων Μάνδραν, Μῆτερ, ἔπηξας  αἰνουσῶν ἀσιγήτως τὸν Κύριον.
Θεοτοκίον.
Μὑροις, ἀγαθή, ᾀσμάτων σὲ  ῥαίνομεν, Θεογεννήτρια, ὅτι κόσμῳ ἔτεκες τὴν σωτηρίαν καὶ ἀπολύτρωσιν, Χριστὸν  τὸν πολυέλεον, ῞Ονπερ δοξάζοντες εἰς αἰῶνας σὲ λαμπρῶς, Παντάνασσα, μεγαλύνομεν  πάντες γηθόμενοι.

Ἐξαποστειλάριον. Γυναῖκες ἀκουτίσθητε.
Ὁσίων ἐγκαλλώπισμα Μητέρων  καὶ περίδοξε ἀμνὰς Χριστοῦ, τὴν πτωχείαν Αὐτοῦ ἡ ἀσπασαμένη, Μελάνη παναοίδιμε,  οὐσίαν τὴν μεγάλην σου προθύμως ἐδαπάνησας ὑπὲρ πτωχῶν καὶ πενήτων καὶ ἀναγκῶν  Ἐκκλησίας.
Τῆς Ἑορτῆς (ἐκ  τοῦ Μηναίου).
Ὁ ὢν  σὺν τῷ Γεννήτορι, Θεὸς ἀεὶ προάναρχος, ἐκ Πνεύματος νῦν ἁγίου, ἐν Βηθλεὲμ  ἀπορρήτως, ἐκ σοῦ Παρθένε τίκτεται, ὑπὸ τὸ θεῖον σπήλαιον· ἐν φάτνῃ τῶν ἀλόγων  δέ, σπαργανωθεὶς ἀνεκλίθη, λύων σειράς μου πταισμάτων.

Εἰς  τοὺς Αἴνους ἱστῶμεν στίχους δ' καὶ ψάλλομεν Στιχηρὰ Προσόμοια.
῏Ηχος πλ. δ'.  ῍Ω τοῦ παραδόξου θαύματος!
Χαῖρε, θαυμαστὴ ἀσκήτρια,  Μελάνη θεοειδές, ἡ ζωγρήσασα σύζυγον σὸν εἰς τὴν ἐγκράτειαν καὶ ἰσάγγελον βίωσιν  καὶ σὴν οὐσίαν μετὰ τῶν τέκνων σου θανὴν πλουσίως ἐκδαπανήσασα ταῖς χρείαις,  πάνσοφε, ᾽Εκκλησίας Κτίσαντος ἡμῶν Θεοῦ, ἀσθενοῦσι, πένησι, πτωχοῖς καὶ  κάμνουσι.

Μῆτερ, ἀσκουμένων  πρότυπον, ὅλῃ ἐφέσει ψυχῆς τῷ Χριστῷ ἠκολούθησας καὶ Αὐτῷ παρέδωκας τὴν ἰκμάδα  καρδίας σου· ἀρνησαμένη γὰρ πᾶσαν εὔκλειαν, τρυφὴν καὶ πλοῦτον σοφῶς ἐπόθησας  δόξαν οὐράνιον καὶ τοῦ πανοικτίρμονος Λόγου Θεοῦ τὴν πτωχείαν ἅπαντας πτωχοὺς  πλουτίσασα.

Ἐργοις θείοις εὐηρέστησας  τῷ Παντεπόπτῃ Θεῷ ᾯ, θυσίαν εὐπρόσδεκτον σεαυτὴν παρέδωκας ἐκ νεότητος χρόνων  σου· σὺ γὰρ φιλοῦσα ὑπὲρ οἰκείους σου καὶ σύνευνόν σου Αὐτόν, ἐσκόρπισας πλοῦτον  καρδίας σου πᾶσι συνανθρώποις σου, εἰς ὧν Χριστὸν καθεώρας πρόσωπα τὸν  ὑπεράγιον.

Μνήμην τὴν σεπτήν σου  ἄγομεν, Μελάνη, ἀσκητριῶν ἱερῶν σεμνολόγημα, δεξαμένη κλήσεως ἄνω, μῆτερ  ἀοίδιμε, χρυσοῦν βραβεῖον ὡς ἀναλώσασα σαυτὴν ἀγάπῃ τοῦ Παντοκράτορος καὶ τῶν  πλησίον σου χρείαις, οὓς ἐπλούτισας χρυσῷ τῷ σῷ, θησαυρίσαι θέλουσα χρυσὸν  οὐράνιον.
Δόξα. ῏Ηχος  πλ. α'.
Δεῦτε πιστοὶ τὸ  εὐθαλέστατον καὶ μυρίπνοον ἄνθος τῆς πίστεως, τὸ ἐν῾Ρώμῃ ἀνθῆσαν καὶ ὀδμαῖς  συντόνου ἀσκήσεως καί ψυχικῆς κενώσεως ταῖς χρείαις τῶν ἐμπεριστάτων εὐφρᾶναν τὰ  σύμπαντα, Μελάνην, τὴν ὁσιωτάτην και εὐσυμπάθητον, τιμήσωμεν, μητέρα, ἐν  κατανύξει αὐτῇ βοῶντες· Αγάπης πρόβολε καὶ προσφορᾶς ὑπόδειγμα ἱλαροτάτης, ἡ  ἐν῾Ιεροσολύμοις Μάνδραν τήξασα μοναζουσῶν περίδοξον, μὴ παύσῃ Χριστοῦ δεομένη,  ῝Ον ἐξ ὅλης ψυχῆς καὶ καρδίας καὶ διανοίας σου ἠγάπησας, ὑπὲρ εἰρήνης τοῦ  σύμπαντος κόσμου καί σωτηρίας τῶν τιμώντων τὴν ἀεισέβαστον μνήμην σου.
Καὶ νῦν. Τῆς  Ἑορτῆς (Ἐκ τοῦ Μηναίου).
Ὁρῶσά  σε ἡ κτίσις ἅπασα, ἐν Βηθλεὲμ σαρκὶ τικτόμενον, τὸν Δημιουργὸν καὶ Κτίστην τῶν  ἁπάντων, καινουργεῖται πάλιν καὶ ἀναπλάττεται, ὁ ἥλιος δὲ τὸ φῶς ἐφήπλωσε, καὶ ἡ  γῆ ἐπαγάλλεται. Μάγοι ἐκ Περσίδος Βασιλεῖ δῶρα προσφέρουσι, Ποιμένες θαυμάζουσιν  ἐκπλαγέντες, καὶ Θεὸν σὺν τῇ τεκούσῃ προσκυνοῦσι σαρκί. Ὢ τοῦ θαύματος! ὁ  τροφεὺς τρέφεται Μητρὶ πανάγνῳ, διὰ τὴν τοῦ κόσμου σωτηρίαν καὶ ἀνάπλασιν.

Δοξολογία  Μεγάλη καὶ Ἀπόλυσις.

Τὰ  Τυπικά, οἱ Μακαρισμοὶ καὶ ἐκ τοῦ Κανόνος τῆς ῾Οσίας ἡ γ' καὶ ἡ στ' ᾠδή.

Ἀπόστολος·  πρὸς Γαλάτας (Κεφ. ε' 22 - στ' 2).
Ἀδελφοί, ὁ καρπὸς τοῦ  Πνεύματός ἐστιν ἀγάπη, χαρά,...
Ζήτει τῷ  Σαββάτῳ τῆς κζ ἑβδομάδος.

Εὐαγγέλιον·  κατὰ Ματθαῖον (Κεφ. κε' 1- 18).
Εἶπεν ὁ Κύριος τὴν  παραβολὴν ταύτην· ῾Ωμοιώθη ἡ Βασιλεία τῶν οὐρανῶν δέκα παρθένοις...
Ζήτει τῷ  Σαββάτῳ δεκάτῳ ἕκτῳ τοῦ Ματθαίου.

Κοινωνικόν.  Εἰς μνημόσυνον αἰώνιον.

Μεγαλυνάριον.
Δόξαν τὴν εὐμάραντον καὶ  τιμὰς ἀπαρνησαμένη τὰς ματαίας τε καὶ ῥευστὰς τὴν καλὴν καὶ θείαν ἀλλοίωσιν  ἐδέξω, Μελάνη, ἀσκουμένη ὄντως ὡς ἄσαρκος.

Μελάνην φιλάνθρωπον σὺν  Νικηφόρῳ,
αὐτῆς ὁμοζήλῳ ᾖσε  Χαραλάμπης.

</document>
