<?xml version="1.0" encoding="UTF-8"?>
<document book="min_ext" part="dec" name="28c_dec" title="Ἀσματικὴ Ἀκολουθία τῆς Ἁγίας Ἐνδόξου Μάρτυρος Δόμνης.">
Τῌ ΚΗ' ΤΟΥ ΔΕΚΕΜΒΡΙΟΥ
ΑΡΧΙΜ.  ΝΙΚΟΔΗΜΟΥ Γ. ΑΕΡΑΚΗ
ΙΕΡΟΚΗΡΥΚΟΣ

ΑΣΜΑΤΙΚΗ  ΑΚΟΛΟΥΘΙΑ
ΤΗΣ ΑΓΙΑΣ  ΕΝΔΟΞΟΥ ΜΑΡΤΥΡΟΣ ΔΟΜΝΗΣ
ἧς ἡ μνήμη  τελεῖται τῇ 28ῃ Δεκεμβρίου.
Ἡ ἀνὰ  χεῖρας ἀκολουθία τῆς ῾Αγίας ἐνδόξου μάρτυρος Δόμνης ἐποιήθη τῇ παρακλήσει τοῦ  ἀγαπητοῦ μοι συμπρεσβυτέρου ᾽Αρχιμ. π. Νεκταρίου Παρασκευάκου. Διὰ τοῦ παρόντος  ποιήματος δύνανται οἱ φιλάγιοι νὰ τελοῦν καὶ ἀγρυπνίαν καὶ ἱερὰν Παράκλησιν πρὸς  τιμὴν τῆς ῾Αγίας. ῾Ο Κανὼν τοῦ ὄρθρου ὁμοῦ μετὰ τῶν λοιπῶν τροπαρίων, τῶν  ἐνσωματωμένων εἰς τὴν παροῦσαν ᾀσματικὴν ἀκολουθίαν, εἶναι μία ὡλοκληρωμένη  Παράκλησις.
῾Η  νύμφη τοῦ Χριστοῦ μάρτυς ῾Αγία Δόμνα ἔζησε κατὰ τοὺς χρόνους τοῦ βασιλέως  Μαξιμιανοῦ (286-305). ῏Ητο ἐπιφανὴς καὶ περίδοξος, ἀνατραφεῖσα εἰς τὸ παλάτιον  τοῦ δυσσεβοῦς βασιλέως καὶ ἀφιερωθεῖσα ὑπὸ τῶν γονέων αὐτῆς ὡς ἱέρεια διὰ τὰ  εἰδωλεῖα.
᾽Εγνώρισε τὸν Χριστὸν μελετήσασα τὰς ᾽Επιστολὰς τοῦ ᾽Αποστόλου Παύλου. Κρυφίως  ἐβαπτίσθη αὐτὴ καὶ ὁ εὐνοῦχος ῎Ινδης, ὅστις πρὸ τῆς ῾Αγίας ἐμαρτύρησε διὰ τὸν  Χριστόν. Διένειμε τὰ ὑπάρχοντα αὐτῆς εἰς τοὺς πένητας, ζῶσα μὲ ἁπλότητα,  λιτότητα, αὐστηρὰν νηστείαν καὶ σκληρὰν ἄσκησιν.
Συνελήφθη ὁμοῦ μετὰ τοῦ ῾Αγίου ῎Ινδη, ἐμαστιγώθησαν καὶ ἐφυλακίσθησαν. ῾Η ῾Αγία  Δόμνα ἔλαβε μεθ' ἑαυτῆς τὴν ῾Αγίαν Γραφὴν καὶ ὁ ῞Αγιος ῎Ινδης τὸ ἱερὸν  ᾽Αρτοφόριον, τὸ ὁποῖον εἶχε δοθῇ εἰς τοὺς μάρτυρας ἀπὸ τὸν ᾽Αρχιερέα Κύριλλον,  διὰ νὰ μεταλαμβάνουν τοῦ Σώματος καὶ τοῦ Αἵματος τοῦ Χριστοῦ. ῾Η θεία Κοινωνία  ἦτο ἡ μοναδικὴ τροφὴ τῶν ῾Αγίων, διότι ἀπηγορεύθη νὰ δοθῇ εἰς αὐτοὺς τροφὴ καὶ  ὕδωρ.
῎Αγγελοι Κυρίου ὅμως ἐγέμισαν τὴν τράπεζαν αὐτῶν μὲ φαγητὰ καὶ ἐπλήρωσε τὸν  οἶκον ὑπερκόσμιον φῶς. ῾Η ῾Αγία προσποιηθεῖσα σαλότητα ἠνάγκασε τὸν ἄρχοντα νὰ  ἐλευθερώσῃ καὶ αὐτὴν καὶ τὸν ῞Αγιον Ἴνδην.
᾽Ελθὼν  ὁ Μαξιμιανὸς εἰς τὴν Νικομήδειαν, ἐκαυχᾶτο διὰ τοὺς ψευδωνύμους θεοὺς τῶν  εἰδώλων, προκαλῶν τοὺς χριστιανούς. Τότε ὁ Κύριος ᾽Ιησοῦς ἐπέτρεψε νὰ συμβοῦν ἔκτακτα καὶ καταστρεπτικὰ καιρικὰ φαινόμενα καὶ πολλοὶ θάνατοι ἀσεβῶν ἐξ αὐτῶν· καὶ αὐτὸς ὁ βασιλεὺς ἐκινδύνευσεν, χωρὶς ὅμως νὰ ἀποστῇ τῆς δυσσεβείας καὶ τοῦ διωγμοῦ κατὰ τῶν χριστιανῶν, μεταξὺ τῶν ὁποίων ἀνεζήτησε τοὺς ῾Αγίους Δόμναν καὶ ῎Ινδην. Καὶ τὸν μὲν ῞Αγιον ῎Ινδην ἔπνιξε μετὰ δύο ἄλλων μαρτύρων, τὸν Πέτρον καὶ τὸν Γοργόνιον, εἰς τὸ πέλαγος, τὴν δὲ ῾Αγίαν Δόμναν οἱ στρατιῶται δὲν ἀνεῦρον, διότι ἐνδυθεῖσα ἀνδρικὰ ἐνδύματα ἐκρύπτετο εἰς σπήλαιον. Πληροφορηθεῖσα τὸ μαρτύριον τοῦ ῾Αγίου ῎Ινδη καὶ τῶν δύο συμμαρτύρων αὐτοῦ, κατῆλθεν ἐκ τοῦ σπηλαίου καὶ ὑπὸ τῆς χάριτος τοῦ Θεοῦ φωτισθεῖσα, ἀνεῦρε καὶ εὐλαβῶς ἐτίμησε τὰ ἱερὰ τῶν μαρτύρων λείψανα. Τοῦτο πληροφορηθεὶς ὁ Μαξιμιανὸς ἀπέστειλε στρατιώτας, οἱ ὁποῖοι ἀπεκεφάλισαν τὴν ῾Αγίαν Δόμναν καὶ κατέκαψαν τὸ λείψανον αὐτῆς.
Ταπεινῶς  ἐκ καρδίας εὐχαριστῶ τὸν Θεάνθρωπον Κύριον, διότι κατηξίωσε τὴν εὐτέλειάν μου νὰ τιμήσῃ, διὰ τῶν πενιχρῶν τούτων ὕμνων, τὴν πανευκλεῆ μάρτυρα Δόμναν· εὐλαβῶς δὲ αἰτοῦμαι τὰς πρὸς τὴν Παναγίαν Τριάδα εὐπροσδέκτους αὐτῆς πρεσβείας, διά τε τὴν ἐλαχιστότητά μου καὶ δι' ὅλους τοὺς τιμῶντας τὴν μνήμην αὐτῆς, ὅπως καὶ ἡμεῖς ἀξιωθῶμεν τοῦ θείου ἐλέους καὶ τῆς ποθητῆς λυτρώσεως. ΑΜΗΝ.

῎Εγραφον τῇ 22ᾳ Μαρτίου  2010
ἑορτῇ τῆς ῾Αγίας Μάρτυρος  Καλλινίκης

᾽Αρχιμ. Νικόδημος Γ.  ᾽Αεράκης
῾Ιεροκήρυξ

ΕΝ Τῼ ΜΙΚΡῼ  ΕΣΠΕΡΙΝῼ

Εἰς τὸ Κύριε  ἐκέκραξα  ἱστῶμεν στίχους δ', καὶ ψάλλομεν τὰ ἑξῆς Στιχηρὰ Προσόμοια.
῏Ηχος α'. Τῶν  οὐρανίων ταγμάτων.
Δόμναν παρθένον καὶ  μάρτυρα εὐφημήσωμεν, ἐν ζήλῳ ἀρνηθεῖσαν, ἱερείας τὸ ἔργον, πόθῳ δ' ἀσπασθεῖσαν  πίστιν Χριστοῦ, ὑπὲρ Οὗ ἀποπτύσασα, δόξαν καὶ πλούτη καὶ πάντα τὰ ἐπὶ γῆς,  εἰσελήλυθεν εἰς ἄνω Σιών.

Τὴν πολυθαύμαστον κόρην  Δόμναν τιμήσωμεν, ἐν ὕμνοις ἐγκωμίων καὶ ἐν λόγοις ἐνθέοις· Λόγον σαρκωθέντα,  ὑπὲρ βροτῶν, μετὰ πόθου ἐκήρυξεν, ἀπαρνηθεῖσα λατρείαν τὴν δυσσεβῆ, καὶ  θρησκείαν τὴν ἀντίχριστον.

Ἐν εὐφροσύνῃ ἡ Δόμνα πρὸς  τὸν Θεάνθρωπον ἔσπευδεν ἐξ ἀγάπης, τὴν ζωὴν Αὐτῷ δοῦναι, ἵνα αἰωνίως, ἐν  οὐρανοῖς, σὺν ῾Αγίοις ἀγάλληται, καὶ σαββατίζῃ ἐν δώμασι τοῦ Θεοῦ, ὡς ἁγία  καλλιπάρθενος.

Δεῦτε τὴν Δόμναν ἐν ὕμνοις  λαμπρῶς τιμήσωμεν, τῆς πίστεως Κυρίου, ἀδαμάντινον κόσμον, πάντων τῶν μαρτύρων,  ὑπογραμμόν, καὶ παρθένων τὸ κλέϊσμα, τῶν ἀθλουμένων ὑπόδειγμα ἀσφαλές, καὶ  πιστῶν τὸ περιτείχισμα.
Δόξα.  ῏Ηχος β'.
Δόμναν τὴν πανεύφημον  μάρτυρα, ἐν ψαλμοῖς καὶ ὕμνοις, καὶ ἐγκωμίων ᾠδαῖς ἐνθεαστικῶς τιμήσωμεν. Αὕτη  γὰρ τὴν δυσσεβῆ θρησκείαν τῶν εἰδώλων ἀποπτύσασα, καὶ μανικῶς τὸν Χριστὸν  ἀγαπήσασα ὑπὲρ Αὐτοῦ μαρτυρικῶς ἐτελεύτησε· Διὸ ἐν οὐρανοῖς ἐνδόξως στεφθεῖσα,  συνεορτάζει τοῖς Μάρτυσιν, εἰς τοὺς αἰῶνας.
Καὶ νῦν.  Θεοτοκίον. ῾Ο αὐτός. Οἶκος τοῦ ᾽Εφραθᾶ.
Ὅλον θεουργικῶς, φορέσας  ἐκ Παρθένου ᾽Αδάμ Χριστέ τὸν πρῶτον, ἐτέχθης ἐν σπηλαίῳ καί φάτνῃ ἐσπαργάνωσαι.

Εἰς τὸν Στίχον Στιχηρὰ Προσόμοια.
῏Ηχος β'.  Οἶκος τοῦ ᾽Εφραθᾶ.
Δόμναν πανευλαβῶς,  τιμήσωμεν ἐνθέως, ἐν ὕμνοις ἐγκωμίων, ὡς μάρτυρα Κυρίου, παρθένον τε  πανθαύμαστον.
Στίχος.  Θαυμαστὸς ὁ Θεὸς ἐν τοῖς ἁγίοις αὐτοῦ.
Δόμνα ἡ εὐκλεής, Χριστοῦ  παρθενομάρτυς, εἰσῆλθεν μετὰ δόξης, εἰς δώματα Κυρίου, ἀξίως ὡς καλλίνικος.
Στίχος.  Τοῖς ἁγίοις τοῖς ἐν τῇ γῇ αὐτοῦ ἐθαυμάστωσεν ὁ Κύριος.
Δόμνα ἐν οὐρανοῖς ἱκέτευε  ἀπαύστως Τριάδα τὴν ῾Αγίαν, ὑπὲρ τῶν εὐφημούντων, τὴν μνήμην σου ἐν ᾄσμασιν.
Δόξα. Τριαδικόν. ῞Ομοιον.
Δόξα σοι ὦ Τριάς, μονάς ἡ  κατ' οὐσίαν, δημιουργὲ τοῦ κόσμου· ἐλέησον τοὺς πόθῳ, τιμῶντας τὸ σὸν ῎Ονομα.
Καὶ νῦν. Θεοτοκίον.
Ψάλλε προφητικῶς, Δαυῒδ  κινῶν τὴν λύραν· τῆς σῆς γὰρ ἐξ ὀσφύος, ἐξ ἧς ἡ Θεοτόκος, Χριστός γεννᾶται  σήμερον.

ΕΝ Τῼ ΜΕΓΑΛῼ  ΕΣΠΕΡΙΝῼ

Μετὰ τὸν Προοιμιακὸν στιχολογοῦμεν τὴν α' στάσιν τοῦ,  Μακάριος ἀνήρ.  Εἰς δὲ τό, Κύριε ἐκέκραξα ἱστῶμεν στίχους ς' καὶ  ψάλλομεν Στιχηρὰ Προσόμοια.
῏Ηχος δ'. Ως  γενναῖον ἐν μάρτυσιν.
Ὡς καλλίνικον μάρτυρα καὶ  παρθένον πανένδοξον Δόμναν τὴν πανθαύμαστον εὐφημήσωμεν· ὅτι Χριστὸν τὸν  Θεάνθρωπον, ἐνθέως ἠγάπησε, καὶ ἐλάτρευσε πιστῶς, ὑπὲρ Οὗ ἀπηρνήσατο, πᾶν τὸ  γήινον, τῆς νεότητος ἄνθος, καὶ τὰ πλούτη, καὶ τὴν δόξαν ἱερείας, καὶ τὰ τοῦ  κόσμου ἐπίκηρα.

Γενναιότητος ἕδρασμα,  παρθενίας κειμήλιον, ἀθλητῶν προπύργιον εὐφημήσωμεν, Δόμναν ὑπόδειγμα πίστεως,  μαρτύρων τὸ πρότυπον, καὶ ἁγίων καλλονήν, τῆς θυσίας τὸ ἄγαλμα, καὶ τὸ πρότυπον,  τοῦ Χριστοῦ καὶ Νυμφίου θείαν νύμφην, παρθενίας προβολέα, καὶ εὐσεβείας  ἀγλάϊσμα.

Ἱερείας ἀπέπτυσας, τὴν  τιμὴν καὶ ἀξίωμα, τὸν Χριστὸν ποθήσασα, Δόμνα ἔνδοξε· καὶ πρὸς τὸ βάπτισμα  ἔσπευσας, ζητοῦσα τὴν ἄνωθεν, ἐκ Τριάδος ἀληθοῦς, χάριν ἄφθονον πάντιμε, τὰ δὲ  μάταια, καὶ φθαρτὰ καὶ ἐπίκηρα λιποῦσα, τῆς Χριστοῦ ὁμολογίας καὶ τελευτῆς θείας  ἔτυχες.
Δόξα. ῏Ηχος πλ. β΄.
Δεῦτε πιστοὶ ἐν ὕμνοις  παναρμονίοις, τὴν ἔνδοξον τοῦ Χριστοῦ μάρτυρα Δόμναν, ἐπαξίως ἐγκωμιάσωμεν  βοῶντες πρὸς αὐτήν· Χαίροις ἡ ἐκ τῶν ἐπιστολῶν τοῦ θείου Παύλου σαγηνευθεῖσα,  καὶ εἰς Χριστὸν ὁλοκαρδίως πιστεύσασα. Χαίροις ἡ τὴν ἀρετὴν τῆς θυσίας  ἀγαπήσασα, καὶ ὑπὲρ τοῦ Θεανθρώπου ὁλοψύχως τὴν ζωὴν μαρτυρικῶς θύσασα. Χαίροις  ἡ τοῦ ῾Αγίου μάρτυρος ῎Ινδη εἰς Χριστὸν ὁδηγός, καὶ ἡ ἀλείπτης εἰς τὸ αὐτοῦ  μαρτύριον. Χαίροις ἡ πάντων τῶν τιμώντων σε προστάτις ἀσφαλής, καὶ θερμὴ ἱκέτις  πρὸς Κύριον.
Καὶ νῦν. Θεοτοκίον.῾Ο αὐτός.
Χορεύουσιν ῎Αγγελοι πάντες  ἐν οὐρανῷ, καὶ ἀγάλλονται σήμερον· σκιρτᾷ δὲ πᾶσα ἡ κτίσις, διὰ τὸν γεννηθέντα  ἐν Βηθλεέμ Σωτῆρα Κύριον· ὅτι πᾶσα πλάνη τῶν εἰδώλων πέπαυται, καὶ βασιλεύει  Χριστὸς εἰς τοὺς αἰῶνας.

Εἴσοδος. Φῶς  ἱλαρόν, τὸ προκείμενον τῆς ἡμέρας καὶ τὰ ᾽Αναγνώσματα.
Προφητείας  Ἡσαΐου τὸ ἀνάγνωσμα.
(Κεφ. μγ', 9  14)
Τάδε λέγει Κύριος. Πάντα  τὰ ἔθνη συνήχθησαν ἅμα, καὶ συναχθήσονται ἄρχοντες ἐξ αὐτῶν. Τίς ἀναγγελεῖ ταῦτα  ἐν αὐτοῖς; ἤ τὰ ἐξ ἀρχῆς, τίς ἀκουστὰ ποιήσει ὑμῖν; ᾽Αγαγέτωσαν τοὺς μάρτυρας  αὐτῶν καὶ δικαιωθήτωσαν, καὶ εἰπάτωσαν ἀληθῆ. Γίνεσθέ μοι μάρτυρες, καὶ ἐγὼ  μάρτυς Κύριος ὁ Θεός, καὶ ὁ παῖς, ὃν ἐξελεξάμην· ἵνα γνῶτε, καὶ πιστεύσητε, ναὶ  συνῆτε, ὅτι ἐγώ εἰμι. ῎Εμπροσθέν μου οὐκ ἐγένετο ἄλλος Θεός, καὶ μετ' ἐμὲ οὐκ  ἔσται. ᾽Εγώ εἰμι ὁ Θεός, καὶ οὐκ ἔστι πάρεξ ἐμοῦ ὁ σῴζων. ᾽Εγὼ ἀνήγγειλα καὶ  ἔσωσα, ὠνείδισα, καὶ οὐκ ἦν ἐν ὑμῖν ἀλλότριος. ῾Υμεῖς ἐμοὶ μάρτυρες, καὶ ἐγὼ  Κύριος ὁ Θεός· ὅτι ἀπ' ἀρχῆς ἐγώ εἰμι, καὶ οὐκ ἔστιν ὁ ἐκ τῶν χειρῶν μου  ἐξαιρούμενος. Ποιήσω, καὶ τίς ἀποστρέψει αὐτό; Οὕτω λέγει Κύριος ὁ Θεός, ὁ  λυτρούμενος ὑμᾶς, ὁ ῞Αγιος ᾽Ισραήλ.
Σοφίας  Σολομῶντος τὸ ἀνάγνωσμα.
(Κεφ. γ', 1 9)
Δικαίων ψυχαὶ ἐν χειρὶ  Θεοῦ, καὶ οὐ μὴ ἅψηται αὐτῶν βάσανος. ῎Εδοξαν ἐν ὀφθαλμοῖς ἀφρόνων τεθνάναι, καὶ  ἐλογίσθη κάκωσις ἡ ἔξοδος αὐτῶν, καὶ ἡ ἀφ' ἡμῶν πορεία σύντριμμα· οἱ δέ εἰσιν ἐν  εἰρήνῃ. Καὶ γὰρ ἐν ὄψει ἀνθρώπων ἐὰν κολασθῶσιν, ἡ ἐλπὶς αὐτῶν ἀθανασίας πλήρης.  Καὶ ὀλίγα παιδευθέντες, μεγάλα εὐεργετηθήσονται ὅτι ὁ Θεὸς ἐπείρασεν αὐτούς, καὶ  εὗρεν αὐτοὺς ἀξίους ἑαυτοῦ. ῾Ως χρυσὸν ἐν χωνευτηρίῳ ἐδοκίμασεν αὐτούς, καὶ ὡς  ὁλοκάρπωμα θυσίας προσεδέξατο αὐτούς. Καὶ ἐν καιρῷ ἐπισκοπῆς αὐτῶν ἀναλάμψουσι,  καὶ ὡς σπινθῆρες ἐν καλάμῃ διαδραμοῦνται. Κρινοῦσιν ἔθνη, καὶ κρατήσουσι λαῶν,  καὶ βασιλεύσει αὐτῶν Κύριος εἰς τοὺς αἰῶνας. Οἱ πεποιθότες ἐπ' αὐτόν, συνήσουσιν  ἀλήθειαν, καὶ οἱ πιστοὶ ἐν ἀγάπῃ προσμενοῦσιν αὐτῷ· ὅτι χάρις καὶ ἔλεος ἐν τοῖς  ὁσίοις αὐτοῦ, καὶ ἐπισκοπὴ ἐν τοῖς ἐκλεκτοῖς αὐτοῦ.
Σοφίας  Σολομῶντος τὸ ἀνάγνωσμα.
(Κεφ, ε', 15  .' ς', 3)
Δίκαιοι εἰς τὸν αἰῶνα  ζῶσι, καὶ ἐν Κυρίῳ ὁ μισθὸς αὐτῶν, καὶ ἡ φροντὶς αὐτῶν παρὰ Ὑψίστῳ. Διὰ τοῦτο  λήψονται τὸ βασίλειον τῆς εὐπρεπείας, καὶ τὸ διάδημα τοῦ κάλλους ἐκ χειρὸς  Κυρίου· ὅτι τῇ δεξιᾷ αὐτοῦ σκεπάσει αὐτούς, καὶ τῷ βραχίονι ὑπερασπιεῖ αὐτῶν.  Λήψεται πανοπλίαν τὸν ζῆλον αὐτοῦ, καὶ ὁπλοποιήσει τὴν κτίσιν εἰς ἄμυναν ἐχθρῶν.  ᾽Ενδύσεται θώρακα, δικαιοσύνην καὶ περιθήσεται κόρυθα, κρίσιν ἀνυπόκριτον.  Λήψεται ἀσπίδα ἀκαταμάχητον, ὁσιότητα· ὀξυνεῖ δὲ ἀπότομον ὀργὴν εἰς ῥομφαίαν.  Συνεκπολεμήσει αὐτῷ ὁ κόσμος ἐπὶ τοὺς παράφρονας· πορεύσονται εὔστοχοι βολίδες  ἀστραπῶν, καὶ ὡς ἀπὸ εὐκύκλου τόξου τῶν νεφῶν, ἐπὶ σκοπὸν ἁλοῦνται, καὶ ἐκ  πετροβόλου θυμοῦ πλήρεις ῥιφήσονται χάλαζαι. ᾽Αγανακτήσει κατ' αὐτῶν ὕδωρ  θαλάσσης· ποταμοὶ δὲ συγκλύσουσιν ἀποτόμως. ᾽Αντιστήσεται αὐτοῖς πνεῦμα  δυνάμεως, καὶ ὡς λαῖλαψ ἐκλικμήσει αὐτούς, καὶ ἐρημώσει πᾶσαν τὴν γῆν ἀνομία,  καὶ ἡ κακοπραγία περιτρέψει θρόνους δυναστῶν. ᾽Ακούσατε οὖν, βασιλεῖς, καὶ  σύνετε· μάθετε δικασταὶ περάτων γῆς· ἐνωτίσασθε οἱ κρατοῦντες πλήθους, καὶ  γεγαυρωμένοι ἐπὶ ὄχλοις ἐθνῶν· ὅτι ἐδόθη παρὰ Κυρίου ἡ κράτησις ὑμῖν, καὶ ἡ  δυναστεία παρὰ ῾Υψίστου.

Εἰς τὴν Λιτήν.
Ψάλλομεν  Στιχηρὰ ᾽Ιδιόμελα.
῏Ηχος α'.
Ἑόρτιον πανήγυριν, ἐπὶ τῇ  μνήμῃ τῆς πανενδόξου μάρτυρος Δόμνης, ὁ φιλάγιος σύλλογος εὐφροσύνως ἐπιτελεῖ  σήμερον. Αὕτη γὰρ τὰ εἴδωλα ἀρνηθεῖσα, καὶ εἰς Χριστὸν πιστεύσασα, τὸν τοῦ  Κυρίου λόγον: «μὴ φοβηθῆτε ἀπὸ τῶν ἀποκτεννόντων τὸ σῶμα, τὴν δὲ ψυχὴν μὴ  δυναμένων ἀποκτεῖναι», ἐνθέρμως ἀποδεχθεῖσα, καὶ τὸν σταυρὸν τοῦ μαρτυρίου  ἄρασα, ὑπὲρ τοῦ ἑαυτῆς νυμφίου Χριστοῦ, τὴν κεφαλὴν ἀπετμήθη. ῞Οθεν τὸν δρόμον  τελέσασα, καὶ τὴν πίστιν τηρήσασα, τὸν τῆς δικαιοσύνης στέφανον εἴληφε, παρὰ τοῦ  ἀθλοθέτου Χριστοῦ καὶ Σωτῆρος τῶν ψυχῶν ἡμῶν.
῏Ηχος β'.
Δεῦτε φιλομαρτύρων ὁ  δῆμος, τὴν πανένδοξον μάρτυρα Δόμναν, ἐγκωμίων λόγοις καὶ ὕμνοις εὐφημήσωμεν.  Αὕτη γάρ, ὡς ὁ Θεάνθρωπος Κύριος ἐβεβαίωσεν, «ὃς δ' ἂν ἀπολέσῃ τὴν ψυχὴν αὐτοῦ  ἕνεκεν ἐμοῦ, εὑρήσει αὐτήν», τὴν τῆς ἱερείας τιμὴν ἀπαρνηθεῖσα καὶ τῶν τοῦ  κόσμου, ὡς μὴ ὄντων, καταφρονήσασα, τὴν ἑαυτῆς ψυχήν, ὁλοθύμως ὑπὲρ Χριστοῦ  ἔθυσεν· ῞Οθεν ἐν λευκοῖς ἐν τῇ οὐρανίῳ παστάδι, μετὰ τοῦ ἐρασμίου αὐτῆς Νυμφίου  συνοικοῦσα, ἀδιαλείπτως πρεσβεύει ὑπὲρ τῶν ψυχῶν ἡμῶν.
῏Ηχος γ'.
Τὴν πανένδοξον μάρτυρα  Δόμναν, ἑορταστικῶς ἐν ὕμνοις, ὦ φιλέορτοι, τιμήσωμεν. Τοῦ αἰωνίου γὰρ  διδασκάλου Χριστοῦ, ἀκουτισθεῖσα λέγοντος: «Πᾶς ὃς ἂν ὁμολογήσῃ ἐν ἐμοὶ  ἔμπροσθεν τῶν ἀνθρώπων, καὶ ὁ υἱὸς τοῦ ἀνθρώπου ὁμολογήσει ἐν αὐτῷ ἔμπροσθεν τῶν  ἀγγέλων τοῦ Θεοῦ», τῇ μαρτυρικῇ ὁμολογίᾳ καὶ τῇ ἀποτομῇ τῆς κεφαλης αὐτῆς, Αὐτῷ  κατηκολούθησεν. ῞Οθεν ἐν οὐρανοῖς, μετ' ᾽Αγγέλων καὶ Μαρτύρων ἀγάλλεται,  καθικετεύουσα τὸν Κύριον, ὑπὲρ πάντων τῶν τιμώντων τὴν μνήμην αὐτῆς.
῏Ηχος δ'.
Δεῦτε ἀνυμνήσωμεν πιστοί,  τὴν τῆς πανενδόξου μάρτυρος Δόμνης, πανίερον καὶ πάντιμον μνήμην. Αὕτη γὰρ τὴν  τοῦ θείου Παύλου διδαχὴν «ἐὰν ταῖς γλώσσαις τῶν ἀνθρώπων λαλῶ καὶ τῶν ἀγγέλων,  ἀγάπην δὲ μὴ ἔχω, γέγονα χαλκὸς ἠχῶν ἢ κύμβαλον ἀλαλάζον πιστῶς τηροῦσα, τὰ  ἑαυτῆς ἀγαθὰ καὶ αὐτὴν τὴν τροφὴν αὐτῆς, τοῖς ἐνδεέσι καὶ πένησι ἡδέως  διένειμεν. Εἶτα δὲ τὰ τοῦ μαρτυρίου αἵματα, ἐξ ἀληθοῦς ἀγάπης κενώσασα, ἐνδόξως  ἐν οὐρανοῖς κατεστέφθη, καὶ κατηξιώθη ἰδεῖν τὸν Τρισάγιον Κύριον.
Δόξα. ῏Ηχος πλ. α'.
Δεῦτε χριστοφόροι λαοί, ἐν  εὐλαβείᾳ ἀκουτισθῶμεν, τί περὶ τῇς πανευφήμου μάρτυρος Δόμνης, καὶ πάντων τῶν  μαρτύρων, εἷς τῶν εἰκοσιτεσσάρων πρεσβυτέρων λέγει: «Οὗτοι οὐ πενάσουσιν ἔτι  οὐδὲ διψήσουσιν ἔτι, οὐδ' οὐ μὴ πέσῃ ἐπ' αὐτοὺς ὁ ἥλιος οὐδὲ πᾶν καῦμα, ὅτι τὸ  ἀρνίον τὸ ἀνὰ μέσον τοῦ θρόνου ποιμαίνει αὐτούς, καὶ ὁδηγήσει αὐτοὺς ἐπὶ ζωῆς  πηγὰς ὑδάτων, καὶ ἐξαλείψει ὁ Θεὸς πᾶν δάκρυον ἐκ τῶν ὀφθαλμῶν αὐτῶν». Τοιαύτης  χάριτος, τῷ τοῦ Παντάνακτος ἐλέει, καὶ ἡμεῖς ἀδελφοὶ ἀξιωθείημεν.
Καἰ νῦν.  Θεοτοκίον. ῾Ο αὐτός.
Μάγοι Περσῶν Βασιλεῖς,  ἐπιγνόντες σαφῶς, τὸν ἐπὶ γῆς τεχθέντα Βασιλέα Οὐράνιον, ὑπὸ λαμπροῦ ἀστέρος  ἑλκόμενοι, ἔφθασαν ἐν Βηθλεέμ, δῶρα προσφέροντες ἔγκριτα, χρυσὸν καὶ λίβανον καὶ  σμύρναν· καὶ πεσόντες προσεκύνησαν· εἶδον γὰρ ἐν τῷ σπηλαίῳ, βρέφος κείμενον τὸν  ῎Αχρονον.

Εἰς τὸν Στίχον. Στιχηρὰ Προσόμοια.
῏Ηχος πλ. α'.  Χαίροις ἀσκητικῶς.
Χαίροις μελέτης θείας  Γραφῆς, καρπὸς θεόσδοτος καὶ ὄργανον χάριτος, καὶ μάρτυς τῆς ἀληθείας, καὶ τοῦ  Δεσπότου Χριστοῦ, νύμφη Δόμνα καλλίνικε ἔνδοξε. Αὐτὸν γὰρ ἠγάπησας, καὶ τὴν  πίστιν ἐστήριξας, σεπτῶς τυθεῖσα, ὥσπερ σφάγιον ἔνθεον, ἐκνικήσασα, τῶν ἀθέων  δυσσέβειαν. ῞Οθεν εἰς τὰ οὐράνια, εἰσῆλθες σκηνώματα, δόξαν λαβοῦσα ἁγίας, καὶ  παρρησίαν πρὸς Κύριον, πρεσβεύειν ἀπαύστως, ὑπὲρ πάντων τῶν τιμώντων, τὰ σὰ  θαυμάσια.
Στίχος.  Θαυμαστὸς ὁ Θεὸς ἐν τοῖς ἁγίοις αὐτοῦ.
Χαίροις ἡ ἀρνηθεῖσα τιμήν,  τῆς ἱερείας καὶ εἰδώλων δυσσέβειαν, νεότητος δὲ τὸ ἄνθος, καὶ ἐπικήρων τρυφήν,  ἡδονῶν ματαίων τὴν ἀπόλαυσιν, τοῦ πλούτου τὴν ἄνεσιν, τὸ χαμαίζηλον φρόνημα,  Δόμνα τοῦ κόσμου, κολακείαν καὶ ἔπαινον, τὸν δὲ Κύριον, ἐκ ψυχῆς ἀγαπήσασα.  ῞Οθεν τὴν σὴν πανεύφημον, τιμῶντες πανήγυριν, χάριν Χριστοῦ ἐκζητοῦμεν, ταῖς  σαῖς πρεσβείαις πανθαύμαστε, μιμεῖσθαι σὴν πίστιν, καὶ καλὴν ὁμολογίαν, καὶ βίον  ἄμεμπτον.
Στίχος.  Τοῖς ἁγίοις τοῖς ἐν τῇ γῇ αὐτοῦ ἐθαυμάστωσεν ὁ Κύριος.
Χαίροις ἐν διωγμοῖς  θαυμαστή, ἐν ἀγωνίσμασιν ἁγίων ἡ πρώταθλος, ἐν βίῳ χριστομιμήτῳ, περιφανὴς καὶ  σεμνή, ἐν ἀσκήσει Δόμνα ὑπερθαύμαστος· ἐν μάρτυσιν ἔνδοξος, ἐν παρθένοις  περίβλεπτος, ἐν ἀρεταῖς δέ, ἀθλοφόρος καλλίνικος, παρρησίᾳ τε θαυμαστὴ καὶ  ἐξαίσιος. ῞Οθεν ἐν ἐγκωμίοις τε, καὶ ὕμνοις πανεύφημε, ἄθλους τοὺς σοὺς  ἐπαινοῦμεν, καὶ τὰς λιτάς σου πρὸς Κύριον, αἰτούμεθα Μῆτερ, ἵνα λάβωμεν πλουσίως  τὸ μέγα ἔλεος.
Δόξα. ῏Ηχος πλ. β΄.
Σήμερον ἡ τοῦ Χριστοῦ  ᾽Εκκλησία, εἰς πανήγυριν πνευματικήν, τῶν φιλομαρτύρων τὸν δῆμον συγκαλεῖ  χαίρουσα. Πρόκειται γὰρ πᾶσιν ἡμῖν, ἡ τῆς καλλινίκου μάρτυρος Δόμνης ἑορτή, καὶ  ὡς ἐν πίνακι ἱερῷ ἡ θαυμαστὴ μεταστροφή, ἡ μανικὴ πρὸς Χριστὸν ἀγάπη, καὶ τὸ  ἔνδοξον αὐτῆς μαρτύριον. Δεῦτε οὖν καὶ ἡμεῖς τὰς χεῖρας κροτοῦντες, ἐν ἀνατάσει  ψυχῆς, ἐνθεαστικῶς αὐτὴν τιμήσωμεν. Τιμὴ γὰρ μάρτυρος, μίμησις μάρτυρος, ὥς  φησιν ὁ Χρυσορρήμων. Αὐτῆς πρεσβείαις, σῶσον Κύριε τὰς ψυχὰς ἡμῶν.
Καὶ νῦν. Θεοτοκίον. ῾Ο αὐτός.
Δόξα ἐν ὑψίστοις Θεῷ καὶ  ἐπὶ γῆς εἰρήνη. Σήμερον δέχεται ἡ Βηθλεέμ, τὸν καθήμενον διὰ παντὸς σὺν Πατρί.  Σήμερον ῎Αγγελοι τὸ βρέφος τὸ τεχθέν, θεοπρεπῶς δοξολογοῦσι. Δόξα ἐν ὑψίστοις  Θεῷ, καί ἐπὶ γῆς εἰρήνη, ἐν ἀνθρώποις εὐδοκία.

᾽Απολυτίκιον.
῏Ηχος γ'.  Θείας πίστεως.
Δόμναν ᾄσμασιν  ἐπευφημοῦμεν, νύμφην πάνσεμνον, τοῦ Θεανθρώπου, τῆς παρθενίας τὸ εὐῶδες  κειμήλιον· Χριστομαρτύρων σεπτὸν ἐγκαλλώπισμα, καὶ ᾽Εκκλησίας ἀγλάϊσμα ἔνθεον.  Αὕτη ἔλαβε, τὸ στέφος τῆς ἁγιότητος, καὶ δόξαν ἐκ Τριάδος τὴν αἰώνιον.
Δόξα. Καὶ νῦν. Τῆς ἑορτῆς. Ἦχος δ'.
Ἡ γέννησίς σου Χριστέ ὁ  Θεὸς ἡμῶν, ἀνέτειλε τῷ κόσμῳ τὸ φῶς τὸ τῆς γνώσεως· ἐν αὐτῇ γὰρ οἱ τοῖς ἄστροις  λατρεύοντες, ὑπὸ ἀστέρος ἐδιδάσκοντο, σὲ προσκυνεῖν, τὸν ῞Ηλιον τῆς δικαιοσύνης,  καὶ σὲ γινώσκειν ἐξ ὕψους ἀνατολήν, Κύριε δόξα σοι.

ΕΙΣ ΤΟΝ ΟΡΘΡΟΝ

Μετὰ τὴν α' Στιχολογίαν, Κάθισμα.
῏Ηχος γ'. Τὴν  ὡραιότητα.
Τὴν ἀπαστράπτουσαν, Δόμνα  ἁγνείαν σου, καὶ τὴν πανθαύμαστον, ὁμολογίαν σου, ἐμμελετῶντες οἱ πιστοί, βοῶμέν  σοι εὐφροσύνως· χαίροις τὸ τῆς χάριτος, θεοτίμητον ὄργανον, χαίροις τὸ τῆς  πίστεως, θεοπρόβλητον πρότυπον· Χριστοῦ τῆς ᾽Εκκλησίας ἡ μάρτυς, χαίροις τοῦ  Λόγου θεία Νύμφη.
Δόξα. Καὶ νῦν. Θεοτοκίον.
Θαῦμα παράδοξον γέγονε  σήμερον· ὁ γὰρ Σωτὴρ ἡμῶν, ἐν τῷ Σπηλαίῳ σαρκί, ὤφθη ἐκ Παρθένου δι' ἡμᾶς, καθὼς  Αὐτὸς ἐπίσταται. Μάγοι μετὰ δώρων δέ, ὡς Βασιλεῖ προσεκύνησαν, Ποιμένες μετ'  ᾽Αγγέλων τε, ἐδοξολόγουν Αὐτόν· μεθ' ὧν καί ὑμεῖς βοῶμεν Αὐτῷ· Δόξα τῷ δι' ἡμᾶς  ἐνανθρωπήσαντι.

Μετὰ τὴν β΄ Στιχολογίαν, Κάθισμα.
῏Ηχος α'. Τὸν  τάφον σου Σωτήρ.
Τὴν νύμφην τοῦ Χριστοῦ,  εὐφημήσωμεν Δόμναν, καὶ στέψωμεν λαμπρῶς, ἐν ᾠδαῖς ἐγκωμίων· εἰδώλων γὰρ  δυσσέβειαν, ἑκουσίως ἠρνήσατο, καὶ μαστίγωσιν, καὶ φυλακὴν καὶ τὴν πεῖναν,  κατενίκησεν, ὁμολογοῦσα ἐμφρόνως, Χριστὸν τὸν Θεάνθρωπον.
Δόξα. Καὶ νῦν. Θεοτοκίον.
Ἐν φάτνῃ δι' ἡμᾶς, τῶν  ἀλόγων ἐτέθης, μακρόθυμε Σωτήρ, νηπιάσας βουλήσει· ποιμένες δέ σε ὕμνησαν μετ'  ᾽Αγγέλων κραυγάζοντες· Δόξα αἴνεσις τῷ ἐπὶ γῆς γεννηθέντι, καὶ ὑψώσαντι, τῶν  γηγενῶν τὴν οὐσίαν, Χριστῷ τῷ Θεῷ ἡμῶν.

Μετὰ τὸν Πολυέλεον, Κάθισμα.
῏Ηχος δ'.  Κατεπλάγη ᾽Ιωσήφ.
Καταπλήττει τοὺς πιστούς,  ἡ θαυμαστὴ μεταστροφή, τῆς παρθένου καὶ ἁγνῆς, Δόμνης τῆς νύμφης τοῦ Χριστοῦ·  καὶ γὰρ κατέλιπε τιμὴν τῆς ἱερείας· Παύλου τὰς Γραφὰς ἐμμελετήσασα, Λόγον τοῦ  Πατρὸς ὡμολόγησε· καὶ μαρτυρίου στέφανον ἐδέξατο, ἐν εὐφροσύνῃ κραυγάζουσα·  Χριστός μου δόξα, καὶ στέφανός μου, Κύριος καὶ Θεός μου.
Δόξα. Καὶ νῦν. Θεοτοκίον.
Τί θαυμάζεις Μαριάμ; τί  ἐκθαμβεῖσαι τῷ ἐν σοί; ῞Οτι ἄχρονον Υἱόν, χρόνῳ ἐγέννησα φησί, τοῦ τικτομένου  τὴν σύλληψιν μὴ διδαχθεῖσα. ῎Ανανδρός εἰμι, καὶ πῶς τέξω Υἱόν; ῎Ασπορον γονὴν  τίς ἑώρακεν; ὅπου Θεὸς δὲ βούλεται, νικᾶται φύσεως τάξις, ὡς γέγραπται· Χριστὸς  ἐτέχθη, ἐκ τῆς Παρθένου, ἐν Βηθλεὲμ τῆς ᾽Ιουδαίας.

Οἱ ᾽Αναβαθμοί,  τὸ α'. ᾽Αντίφωνον τοῦ δ΄.Ἤχου.

Προκείμενον.  ῏Ηχος δ'.
Θαυμαστὸς ὁ Θεὸς ἐν τοῖς  ἁγίοις αὐτοῦ.
Στίχος.  Τοῖς ἁγίοις τοῖς ἐν τῇ γῇ αὐτοῦ ἐθαυμάστωσεν ὁ Κύριος.

Τό, Πᾶσα πνοή.

Εὐαγγέλιον  Μαρτυρικόν, (Λουκ. κα΄ 12-19). ῾Ο Ν' ψαλμός.

Δόξα.
Ταῖς τῆς ᾽Αθληφόρου  πρεσβείαις, ᾽Ελεῆμον, ἐξάλειψον τὰ πλήθη τῶν ἐμῶν ἐγκλημάτων.
Καὶ νῦν.
Ταῖς τῆς Θεοτόκου  πρεσβείαις, ᾽Ελεῆμον, ἐξάλειψον τὰ πλήθη τῶν ἐμῶν ἐγκλημάτων.

Εἶτα τὸ  ᾽Ιδιόμελον. ῏Ηχος πλ. β.
Στίχος.  ᾽Ελέησόν με ὁ Θεός...
Ἐν ᾠδαῖς καὶ ὓμνοις, τὴν  πανένδοξον μάρτυρα Δόμναν ἐγκωμιάσωμεν λέγοντες· Χαίροις τὸ τοῦ θείου Παύλου  ἁλίευμα καὶ τὸ τοῦ μάρτυρος ῎Ινδη ὑπόδειγμα. Χαίροις ἡ τὰ εἴδωλα θεοπρεπῶς  ἀρνηθεῖσα, καὶ τὸν Χριστὸν μανικῶς ἀγαπήσασα. Χαίροις ἡ τῶν πενήτων χορηγός, καὶ  ἀσκήσεως τὸ πρότυπον. Χαίροις τῶν μαρτύρων τὸ κλέος, καὶ τῶν πιστῶν τὸ  ἀγαλλίαμα. Πρέσβευε Χριστῷ ἐκτενῶς, ὑπὲρ τῶν τιμώντων, τὴν ἀεισέβαστον μνήμην  σου.

Οἱ Κανόνες, ὁ Κανὼν τῆς Θεοτόκου καὶ τῆς Μάρτυρος, οὗ ἡ ᾽Ακροστιχίς·
Δόμνης ἄθλους ᾄσμασι τιμῶ.  Νικοδήμου
ᾨδὴ α'. ῏Ηχος  πλ. δ'. ῾Ο Εἱρμός. ῾Υγρὰν διοδεύσας.
Διαύγειαν δός μοι καὶ  φωτισμόν, τὴν Δόμναν ὑμνῆσαι, ἐν ᾠδαῖς ἐνθεαστικαῖς, ὡς μάρτυρα Λόγε καὶ  παρθένον, καὶ ᾽Εκκλησίας σεπτὸν ἐγκαλλώπισμα.

Ὁδὸν τοῦ Κυρίου Δόμνα  κλεινή, ἠγάπησας πόθῳ, καὶ ἐβίωσας ἀληθῶς, ζωὴν τὴν σωτήριον καὶ θείαν,  ἀξιωθεῖσα τυχεῖν τῆς θεώσεως.

Μεγάλως ἠγώνισαι ὦ σεπτή,  ὑπὲρ ἀληθείας, και τῆς πίστεως τοῦ Χριστοῦ, λαβοῦσα σταυρὸν τοῦ μαρτυρίου, καὶ  ὑπὲρ Τούτου τυθεῖσα ὡς σφάγιον.
Θεοτοκίον.
Ναὸς τῆς ἁγνείας  παναληθής, σὺ πέλεις Παρθένε, καὶ παρθένων καταφυγή, μητέρων δὲ στήλη  σωφροσύνης, καὶ ἀρετῆς θαυμαστὸν ἀκροθίνιον.
ᾨδὴ γ'. ῾Ο  Εἱρμός. Οὐρανίας ἁψῖδος.
Ἡ παρθένος καὶ μάρτυς,  ὁμολογεῖ Κύριον, ὡς τὸν Λυτρωτὴν καὶ Δεσπότην, πάσης τῆς κτίσεως, καὶ ἐν ἀγάπῃ  πολλῇ, νυμφαγωγεῖ καὶ τὸν ῎Ινδην, μεθ' οὗ συνευφραίνεται, θείοις σκηνώμασιν.

Σὺ εἰδώλων τὴν πλάνην, καὶ  δυσσεβὲς φρόνημα, Δόμνα ἀπηρνήθης ἐνθέως, καὶ τὸ ἀξίωμα, τῆς ἱερείας σεμνή, διὰ  Χριστὸν τὸν Σωτῆρα, καὶ τὴν ἐπουράνιον, θείαν κατάπαυσιν.

Ἀληθῶς ἀνεδείχθης, τῆς  ἀρετῆς πρότυπον, Δόμνα καὶ μαρτύρων τὸ κλέος, καὶ τὸ ὑπόδειγμα, τῶν δὲ πενήτων  τροφεύς, καὶ ἀρωγὸς δυστυχούντων· διὸ καὶ κατέλαβες, Χριστοῦ τὰ δώματα.
Θεοτοκίον.
Θεοτόκε Παρθένε, Λόγον  Θεοῦ τέξασα, πρέσβευε ἀπαύστως ὡς Μήτηρ, πρὸς τὸν Θεάνθρωπον, ὅπως ῥυσθῶμεν  ῾Αγνή, ἐκ τῶν τοῦ κόσμου σκανδάλων, ἀνυμνοῦντες Δέσποινα, τὰ μεγαλεῖά σου.

Κάθισμα.
῏Ηχος δ', Ταχὺ  προκατάλαβε.
Τὴν Δόμναν τιμήσωμεν, ἐν  εὐφροσύνῃ πιστοί, καὶ ὕμνοις κηρύξωμεν, μεταστροφὴν πρὸς Χριστόν, αὐτῆς καὶ  βοήσωμεν· Χαῖρε παρθένων κλέος καὶ μαρτύρων ὁ τύπος· χαῖρε ἡ ἀνελθοῦσα, εἰς τὴν  γῆν τῶν πραέων, πρεσβεύουσα τῷ Λόγῳ, ὑπὲρ τῶν ψυχῶν ἡμῶν.
Δόξα. Καὶ νῦν. Θεοτοκίον.
Ἐνθέως εὐφραίνεται ἡ  κτίσις σήμερον· Χριστὸς γὰρ ὁ Κύριος, Πατρὸς ἀνάρχου Υἱός, ἐκ Κόρης γεννᾶται  ἁγνῆς, ἅπαν τὸ τῶν ἀνθρώπων, γένος ἀθανατίζων, λύων τε τὴν κατάραν, τῆς  προμήτορος Εὔας. Διὸ εὐχαριστοῦντες αὐτῷ, ἐν ὕμνοις δοξάσωμεν.

ᾨδὴ δ'. ῾Ο  Εἱρμός. Εἰσακήκοα Κύριε.
Λυτρωτὴν τὸν Θεάνθρωπον,  Δόμνα βιοτῇ σου λαμπρῶς ἐκήρυξας, καὶ Βελίαρ ἐταπείνωσας, διὰ μαρτυρίου σου  πανεύφημε.

Οὐρανός σε ἐδέξατο, τῆς  Νικομηδείας Δόμνα τὸ βλάστημα, ἐν παστάδι τοῦ Κυρίου σου, ὑπὲρ Οὗ ἐτύθης ὥσπερ  σφάγιον.

Ὑψιπέτιν ὁρῶμέν σε, Δόμνα  οἱ τιμῶντες τὸ σὸν μαρτύριον, καὶ τὴν λύτρωσιν αἰτούμεθα, σαῖς λιταῖς σεμνὴ πρὸς  τὸν Θεάνθρωπον.
Θεοτοκίον.
Σῶσον πάντας πρεσβείαις  σου, ἐκ παντὸς κινδύνου Θεοχαρίτωτε, ὡς γεννήσασα τὸν Κύριον, ἄνθρωπον ἐκ πλάνης  λυτρωσάμενον.
ᾨδὴ ε'. ῾Ο  Εἱρμός. Φώτισον ἡμᾶς.
Ἄνακτα Θεόν, ἐκ καρδίας  ἀγαπήσασα, τὰ δυσσεβῆ καὶ μάταια ἐν χαρᾷ, ἡ Δόμνα πάντα, ἠρνήθη καὶ  κατεφρόνησεν.

Σώματος ἀκμήν, σῷ Νυμφίῳ  Δόμνα δέδωκας, καθυπομείνασα πλῆθος αἰκισμῶν, καὶ μαρτυρίου, τελείωσιν  καλλιπάρθενε.

Μάρτυς σαῖς λιταῖς, τὰς  καρδίας ἡμῶν πλήρωσον, τῆς εὐφροσύνης καὶ τῆς χάριτος τῆς σῆς, ἵνα τηρῶμεν, τοῦ  Λόγου θεῖα προστάγματα.
Θεοτοκίον.
Ἄνασσα Χριστόν, ἐν  ἀγκάλαις σου ἐβάστασας, καὶ ἐγαλούχησας Αὐτὸν ὑπερφυῶς, τὸν τροφοδότην, τοῦ  κόσμου Θεοχαρίτωτε.
ᾨδὴ ς', ῾Ο  Εἱρμός.Τὴν δέησιν.
Στερέωσον σαῖς λιταῖς πρὸς  Κύριον, τὴν ἀθλίαν μου ψυχὴν Δόμνα θεία· ὅτι δεινῶς, πολεμεῖ με ὁ πλάνος, καὶ  πειρασμοῖς διαφόροις προσβάλλει με· ἐδόθη γάρ σοι ἐκ Θεοῦ, παρρησία πρεσβείας  πανένδοξε.

Ἱκέτευε τὸν Χριστὸν  πανεύφημε, ὑπὲρ πάντων τῶν τιμώντων σε Δόμνα· ἵνα ἐχθροῦ, παγκακίστου νικῶμεν,  τοὺς πειρασμοὺς καὶ τὰ πάθη οἱ δείλαιοι, καὶ τύχωμεν ἐν οὐρανοῖς, βασιλείας Θεοῦ  καὶ ἀνέσεως.

Νεκρώσασα τῆς σαρκὸς τὸ  φρόνημα, κατεπάτησας ἐχθροῦ τὰς ἐνέδρας· καὶ τὸν Χριστόν, ὡς Θεὸν καὶ Δεσπότην,  τῷ μαρτυρίῳ σου Δόμνα ἐκήρυξας· στεφθεῖσα δὲ ἐκ τοῦ Θεοῦ, σαββατίζεις ὡς μάρτυς  πανένδοξος.
Θεοτοκίον.
Τιμήσωμεν τὴν Παρθένον  ἅπαντες, ἐν ἐνθέοις ἐγκωμίοις και ὕμνοις· ὅτι Θεόν, ὡς Υἱὸν ἱκετεύει, ὑπὲρ τοῦ  γένους αὐτῆς ἡ Θεόνυμφος, καὶ πάντων τῶν χριστιανῶν, τῶν ποθούντων ψυχῆς  ἀπολύτρωσιν.

Κοντάκιον
Ἦχος β'. Τὰ  ἄνω ζητῶν.
Εἰδώλων θεούς, ἠρνήθης  Δόμνα ἔνδοξε, Χριστὸν δὲ Θεόν, τὸν κόσμον λυτρωσάμενον, ἐπιγνοῦσα ἔσπευσας, ὑπὲρ  Αὐτοῦ τυθῆναι ὡς σφάγιον· σὺν χοροῖς δὲ μαρτύρων ἀεί, πρεσβεύεις Κυρίῳ, ὑπὲρ  πάντων ἡμῶν.
Ὁ Οἶκος.
Τῆς Νικομηδείας ᾽Εκκλησία,  τὴν πρῴην τῶν εἰδώλων ἱέρειαν, νῦν δὲ σεπτὴν τοῦ Χριστοῦ μάρτυρα Δόμναν,  ἑορταστικῶς τιμᾷ, τὴν αὐτῆς θείαν ἀλλοίωσιν, καὶ θαυμαστὴν μεταστροφήν, πρὸς  μίμησιν προβαλλομένη. Αὕτη γὰρ τὰς τοῦ θείου Παύλου ᾽Επιστολὰς ἀναγνοῦσα, ἐκ  καρδίας εἰς τὸν Θεάνθρωπον Χριστὸν ἐπίστευσεν. ᾽Εν προσευχῇ δὲ νηστείᾳ καὶ  ἐλεημοσύνῃ ζῶσα, τὸν εὐνοῦχον ῎Ινδην εἰς τὴν τῆς ἀληθείας πίστιν ὡδήγησε, καὶ  ἀλείπτης αὐτοῦ πρὸς τὸ μαρτύριον γέγονεν. Θαυμαστῶς τε αἰκισμοὺς καὶ μαστιγώσεις  ὑπομείνασα καὶ ἐν εἱρκτῇ ἐγκλεισθεῖσα, ὑπὸ ᾽Αγγέλου ἐτρέφετο. Διὰ σαλότητος τῶν  δεσμῶν ἀπολυθεῖσα, ἐν σπηλαίῳ ἀνδρικῶς ἠσκήτευεν. Εἶτα τῶν μαρτύρων τρία ἱερὰ  λείψανα ἐν θαλάσσῃ εὑροῦσα, καὶ πλησίον αὐτῶν προσευχομένη, δέχεται τὸν διὰ  ξίφους καὶ πυρὸς θάνατον. Καὶ νῦν ἐν οὐρανῷ σαββατίζουσα, σὺν λοιποῖς μαρτύρων  χοροῖς, πρεσβεύει Κυρίῳ, ὑπὲρ πάντων ἡμῶν.

Συναξάριον.
Τῇ ΚΗ'  τοῦ αὐτοῦ μηνός, Μνήμη τῶν Ἁγίων Δισμυρίων, τῶν ἐν Νικομηδείᾳ καέντων.
Στίχοι
·        Ὡς  προσφοραὶ σοι Σῶτερ ἐξωπτημέναι,
·        Οἱ  Δισμύριοι τοῦ νεὼ κεῖνται μέσον.
·        Ἀνέρας  ὀγδοάτῃ κτάνεν εἰκάδι Δισμυρίους πῦρ.

Τῇ αὐτῇ  ἡμέρᾳ, Μνήμη τῶν ἁγίων Μαρτύρων, τῶν ἀπὸ τῆς Συγκλήτου, ἔξω τῆς πυρᾶς  ἀπολειφθέντων, καὶ τελειωθέντων.

Ὁ Ἅγιος  Ἴνδης, ἐν τῇ θαλάσση βληθείς, τελειοῦται.
Στίχοι
·        Ἴνδην  ἀκούω τοῦ βίου λαβεῖν πέρας,
·        Ἄκρον  καταντήσαντα πρὸς βυθοῦ πέρας.

Οἱ  ἅγιοι Γοργόνιος καὶ Πέτρος ἐν τῇ θαλάσσῃ τελειοῦνται.
Στίχοι
·        Πόντος  καλύπτει Γοργόνιον καὶ Πέτρον,
·        Μνήμη  δὲ τούτων οὐ καλύπτεται χρόνῳ.

Ὁ Ἅγιος  Μάρτυς Ζήνων ξίφει τελειοῦται.
Στίχοι
·        Ζήνων  κεφαλὴν τέμνεται διὰ ξίφους,
·        Μὴ  προσκυνεῖν ἄγαλμα τοῦ Ζηνὸς θέλων.

Ὁ Ἅγιος  Μάρτυς Μαρδόνιος πυρὶ τελειοῦται.
Στίχοι
·        Καὶ  Μαρδόνιον Μαρτύρων ἔγνων ἕνα,
·         Στέργοντα Χριστόν, καὶ στέργοντα πῦρ φλέγον.

Ὁ Ἅγιος  Δωρόθεος, ὁ Πρεπόσιτος, ξίφει τελειοῦται.
Στίχοι
·        Ὁ  Δωρόθεος, τὴν κεφαλήν μου, λέγει,
·        Δῶρον  κομίζω τῷ Θεῷ τετμημένην.

Ὁ ἅγιος  Θεόφιλος ὁ Διάκονος λιθοβοληθεὶς τελειοῦται.
Στίχοι
·         Ἀπόγραφε βληθέντα συχνοῖς τοῖς λίθοις,
·        Καὶ  Θεόφιλον συλλόγῳ Θεοῦ φίλων.

Ὁ Ἅγιος  Μυγδόνιος βόθρῳ ἐγχωσθείς, τελειοῦται.
Στίχοι
·        Κἂν  χωννύηται Μυγδόνιος ἐν βόθρῳ
·         Ἐγνωσμένος τοῖς πᾶσι Μάρτυς τυγχάνει.

Ὁ Ἅγιος  Γλυκέριος, ὁ Πρεσβύτερος, πυρὶ τελειοῦται.
Στίχοι
·        Ὁ  Γλυκέριος, εἰς τὸ πῦρ βεβλημένος,
·        Ἔφη,  Γλυκύς μοι τῆς τελευτῆς ὁ τρόπος.

Τῇ αὐτῇ ἡμέρᾳ, μνήμη τοῦ  ἁγίου ἐνδόξου μάρτυρος Δημοσθένους
τοῦ ἀπὸ Συγκλήτου  Νικομηδείας.
Στίχοι
Ὦ Δημόσθενες, τὴν κεφαλήν  μου, λέγεις
Δῶρον κομίζω τῷ Χριστῷ  τετμημένην.
Εὐκλεῆ Δημοσθένην κτάνεν  τὸ ξίφος ὡς Χριστοῦ.

Τῇ αὐτῇ ἡμέρᾳ ἡ ῾Αγία  Μάρτυς Δόμνα, ξίφει τμηθεῖσα, τῷ πυρὶ
τελειοῦται.
Στίχοι
῞Εκτην συνάπτω ταῖς  φρονίμοις παρθένοις,
Τὴν ψευδόμωρον Δόμναν  ἐκτετμημένην.
Εὐκλεᾶ ὀγδοάτῃ κτάνεν  εἰκάδι Δόμναν πῦρ.

Ταῖς αὐτῶν ἁγίαις  πρεσβείαις, ὁ Θεὸς ἐλέησον καὶ σῶσον ἡμᾶς.
᾽Αμήν.
ᾨδῂ ζ'. ῾Ο  Εἱρμός. Οἱ ἐκ τῆς ᾽Ιουδαίας.
Ἰσχυν ἐν μαρτυρίῳ, θεία  Δόμνα λαβοῦσα, διὰ θαυμάτων πολλῶν, τὴν πίστιν τῆς Τριάδος, κηρύττει ἐν τοῖς  ἔργοις, ὅπως ἅπαντες ψάλλωσιν· ῾Ο τῶν πατέρων ἡμῶν, Θεὸς εὐλογητὸς εἶ.

Μαρτύρων ἐν χορείᾳ,  καθορῶμέν σε Δόμνα, ἐν Βασιλείᾳ Θεοῦ, ὑμνοῦσαν ἀενάως, μεθ' ὅλων τῶν ῾Αγίων, τὸν  Τρισάγιον Κύριον· Ὁ τῶν πατέρων ἡμῶν, Θεὸς εὐλογητὸς εἶ.

Ὦ Δόμνα ἐν δυνάμει,  κατενίκησας ὄντως, τὰς μηχανὰς τοῦ ἐχθροῦ, ὑμνοῦσα ἐκ καρδίας, σὺν πᾶσιν  ἀθλουμένοις, τὸν Νυμφίον σου λέγουσα· ῾Ο τῶν πατέρων ἡμῶν, Θεὸς εὐλογητὸς εἶ.
Θεοτοκίον.
Ναὸς τοῦ θείου Λόγου,  γέγονας Παρθένε, καὶ φωτοφόρος σκηνή· ἱκέτευε ἀπαύστως, ὑπὲρ τῶν σὲ ὑμνούντων,  καὶ φαιδρῶς συμψαλλόντων σοι· Ὁ τῶν πατέρων ἡμῶν, Θεὸς εὐλογητὸς εἶ.
ᾨδὴ η'. ῾Ο  Εἱρμός. Τὸν Βασιλέα.
Ἰχνηλατοῦσα, τῶν  πρωτοτόκων μαρτύρων, τὴν πορείαν ἡ Δόμνα ἐτύθη, Χριστὸν ἀνυμνοῦσα, εἰς πάντας  τοὺς αἰῶνας.

Κατατρυφῶσα, τῶν ἀγαθῶν  Βασιλείας, μάρτυς Δόμνα πιστοὺς συναγείρει, τὸν Χριστὸν ὡς Λόγον, ὑμνεῖν εἰς  τοὺς αἰῶνας.

Ὁμολογοῦσα, τὸν ᾽Ιησοῦν ὡς  Σωτῆρα, ἐν Σιὼν σαββατίζει ἡ Δόμνα, ἀνυμνολογοῦσα, Αὐτὸν εἰς τοὺς αἰῶνας.
Θεοτοκίον.
Δεδοξασμένη ἐκ γηγενῶν ἡ  Παρθένος δευτερεῖα Τριάδος κατέχει, ἧς τὴν θείαν δόξαν, ὑμνεῖ εἰς τοὺς αἰῶνας.
ᾨδὴ θ'. ῾Ο  Εἱρμός. Κυρίως Θεοτόκον.
Ἡδέως ἀπηρνήθη, ἡ Δόμνα  τοῦ κόσμου, τὰ ἐπίκηρα δόξαν, καὶ πάντα τερπνά, ἵνα ἐν δώμασι θείοις, χαίρῃ σὺν  μάρτυσιν.

Μετάδος μοι σὴν χάριν, τῆς  ὁμολογίας, καὶ μαρτυρίου τὸν πόθον, πρὸς δόξαν Θεοῦ, σαῖς ἱκεσίαις πρὸς Λόγον,  Δόμνα πανεύφημε.

Ὁμότροπον μαρτύρων, σὲ  ὁμολογοῦμεν, Νικομηδείας τὸ κλέος, ὦ Δόμνα σεμνή, καὶ ἀθλοφόρων ἁγίων, πιστὸν  ἀντίτυπον.
Θεοτοκίον.
Ὑμνήσωμεν Μαρίαν, Μητέρα  τοῦ Λόγου, καὶ τῶν πιστῶν προστασίαν, καὶ σκέπην σεπτήν, τῶν ᾽Ασωμάτων τὴν  δόξαν, καὶ τὸ ἐντρύφημα.

᾽Εξαποστειλάριον.
῏Ηχος  β'.Γυναῖκες ἀκουτίσθητε.
Τὴν Δόμναν μεγαλύνωμεν,  μαρτύρων ἐγκαλλώπισμα, ἄθεον πλάνην εἰδώλων, ἀπαρνηθεῖσαν γενναίως· Λόγον γὰρ  τὸν Θεάνθρωπον, σφοδρῶς ἐπιποθήσασα, ἐτύθη ὥσπερ σφάγιον, ὑπὲρ Αὐτοῦ μετὰ πόθου,  ἐξ Οὗ ἐστέφθη ἀξίως.
Θεοτοκίον.
Εἰκόνος ἧς μετέλαβον  θεουργικῶς τῆς κρείττονος, ἐξώσθην οἴμοι ὁ τλήμων, δι' ἀκρασίας τῆς πάλαι, σὺ δὲ  Χριστὲ ὡς εὔσπλαγχνος, ἀρρήτως κοινωνήσας μοι, τοῦ χείρονος μετείληφας,  καινοποιήσας Σωτήρ μου, Παρθενικῶν ἐξ αἱμάτων.

Εἰς τοὺς  Αἴνους.
῾Ιστῶμεν Στίχους δ' καὶ ψάλλομεν Στιχηρὰ Προσόμοια.
῏Ηχος πλ. β'.  ῞Ολην ἀποθέμενοι.
Δεῦτε τὸν βλαστὸν πιστοὶ  Νικομηδείας τὸν θεῖον, Δόμναν ἀνυμνήσωμεν, καὶ ᾠδαῖς εὐφήμοις ἐγκωμιάσωμεν· τοῦ  Χριστοῦ γέγονεν, πανευῶδες θῦμα, καὶ τοῦ Παύλου ἀπεδέξατο, Γραφὰς καὶ βίωμα, καὶ  τὴν τῶν παθῶν ἀπονέκρωσιν, διδάσκουσα ἐν ἔργοις τε, καὶ μαρτυρικοῖς ἀγωνίσμασι,  πάντας τοὺς τιμῶντας, τὸν βίον καὶ τὴν ἄθλησιν αὐτῆς, καὶ μαρτυρίου τελείωσιν,  καὶ στέψιν οὐράνιον.

Παύλου θεῖον ζώγρημα  ἀνευφημήσωμεν ὕμνοις, καὶ Χριστοῦ τὴν μάρτυρα, Δόμναν πάντες λόγοις  ἐγκωμιάσωμεν· ἀρετῆς γέγονε, ἱερὸν δοχεῖον καὶ τοῦ ῎Ινδη ἡ διδάσκαλος, ζωῆς τῆς  κρείττονος, καὶ ὁμολογίας τὸ πρότυπον· διὸ καὶ ὁ Θεάνθρωπος, διὰ μαρτυρίου  ἐτίμησεν. ῞Οθεν γεγηθότες, βοήσωμεν αὐτῇ χαρμονικῶς· ὑπὲρ ἡμῶν καθικέτευε,  λιταῖς σου τὸν Κύριον.

Χάριτι ἀπέπτυσας τῆς  ἱερείας τὴν πλάνην, καὶ Χριστὸν ἠγάπησας, Δόμνα θεοφώτιστε καὶ φιλόθεε· τοῖς  λαοῖς ἔδειξας, τοῦ Θεοῦ τὴν χάριν, καὶ ἀθέοις διετράνωσας, Σταυροῦ τὴν δύναμιν,  καὶ τοῦ ᾽Ιησοῦ τὴν θεότητα· διὸ εἰς τὰ οὐράνια, ὑπερθαυμαστῶς εἰσελήλυθας. ῞Οθεν  ὑπὲρ πάντων, Τριάδα καθικέτευε σεμνή, ἵνα ἐν ἔργοις τιμήσωμεν, Χριστοῦ θεῖον  ῎Ονομα.
Δόξα. ῏Ηχος α'.
Δεῦτε φιλεόρτων τὸ  σύστημα, δεῦτε ἐν ἐγκωμίων ὕμνοις, τὴν τοῦ Χριστοῦ καλλίνικον μάρτυρα Δόμναν,  λαμπρῶς εὐφημήσωμεν λέγοντες· Χαῖρε ἡ τῆς Νικομηδείας δόξα, καὶ τῆς ᾽Εκκλησίας  τὸ κλέϊσμα. Χαῖρε τὸ τοῦ ἐσφαγμένου ᾽Αρνίου πάντιμον σφάγιον, καὶ τὸ τῶν εἰδώλων  δεινότατον ῥάπισμα. Χαῖρε ἡ τῶν πενήτων τροφεύς, καὶ ἡ τῶν ἀγωνιζομένων  πνευματικὴ ὁδηγός. Πρέσβευε ἐκτενῶς, Δόμνα πάνσεπτε, τῷ νυμφίῳ Χριστῷ, ὑπὲρ ἡμῶν  τῶν ἐνθεαστικῶς τιμώντων, τὴν πανίερον μνήμην σου.
Καὶ νῦν. Τῆς ἑορτῆς. ῾Ο αὐτός.
Δόξα ἐν ὑψίστοις Θεῷ, ἐν  Βηθλεὲμ ἀκούω, ὑπὸ ἀσωμάτων σήμερον, τῷ ἐπὶ γῆς εἰρήνην, εὐδοκήσαντι γενέσθαι.  Νῦν ἡ Παρθένος οὐρανῶν πλατυτέρα· ἐξανέτειλε γὰρ φῶς τοῖς ἐσκοτισμένοις· καὶ  ταπεινοὺς ὕψωσε, τοὺς ἀγγελικῶς μελῳδοῦντας· Δόξα ἐν ὑψίστοις Θεῷ.

ΕΙΣ ΤΗΝ  ΛΕΙΤΟΥΡΓΙΑΝ

Τὰ Τυπικά, καὶ  ἀπὸ τοῦ Κανόνος, ᾽Ωδὴ γ' καὶ ς'.

Εὐαγγέλιον  Μαρτυρικόν. (Λουκ. κα΄ 12-19)

Κοινωνικόν.  Εἰς μνημόσυνον αἰώνιον.

ΜΕΓΑΛΥΝΑΡΙΑ

Πάντες εὐφημήσωμεν  εὐλαβῶς, Δόμναν τὴν ἁγίαν, τὴν ἀθλήσασαν ἀκλινῶς, ἐν ἀγαλλιάσει, ὑπὲρ τοῦ  Θεανθρώπου, λαβοῦσάν τε ἀξίως, στέφος ἀμάραντον.

Δεῦτε μεγαλύνωμεν οἱ  πιστοί, Δόμναν τὴν ἁγίαν, τὴν τυθεῖσαν ὑπὲρ Χριστοῦ, τὴν ἀξιωθεῖσαν, ἰδεῖν τὸν  θεῖον Λόγον, καὶ ψάλλειν αἰωνίως, Αὐτῷ σὺν μάρτυσιν.
</document>
