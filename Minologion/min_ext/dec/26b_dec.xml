<?xml version="1.0" encoding="UTF-8"?>
<document book="min_ext" part="dec" name="26b_dec" title="Μνήμη τοῦ Ἁγίου Ἐνδώξου Ἰερομάρτυρος καὶ Ὁμολογήτου Εὐθυμίου Ἐπισκόπου Σαρδέων.">
ΑΚΟΛΟΥΘΙΑ
ΑΚΟΛΟΥΘΙΑ
ΤΟΥ ΑΓΙΟΥ ΕΝΔΟΞΟΥ ΙΕΡΟΜΑΡΤΥΡΟΣ
ΚΑΙ ΟΜΟλΟΓΗΤΟΥ ΕΥΘΥΜΙΟΥ ΕΠΙΣΚΟΠΟΥ  ΣΑΡΔΕΩΝ
Ποίημα Μοναχοῦ Γερασίμου Μικραγιαννανίτου

Μνήμη Κς΄ ΔΕΚΕΜΒΡΙΟΥ

ΕΝ Τῼ ΜΙΚΡῼ ΕΣΠΕΡΙΝῼ

Ἱστῶμεν Στίχους δ΄. καὶ ψάλλομεν. Στιχηρὰ  Προσόμοια τὰ ἑξῆς·
Ἦχος β΄. Ὅτε ἐκ τοῦ ξύλου.
Ὅτε ἐν  Νικαίᾳ ὁ χορός, τῶν σεπτῶν Πατέρων συνῆλθεν Ἁγίῳ Πνεύματι, τότε μέσον ἔλαμψας,  τούτων Εὐθύμιε· ὡς ἀστὴρ οὐρανόφωτος καὶ λόγῳ σοφίας ὡς ὀρθὴν ἐκήρυξας τὴν τῶν  Εἰκόνων τιμήν· ὅθεν ἐξορίας καὶ θλίψεις, ἤνεγκας στερρᾷ διανοίᾳ, τοὺς  εἰκονομάχους ἐκτρεπόμενος.

Ὅτε ὡς  θεράπων τοῦ Χριστοῦ Σάρδεων ποιμὴν ἀνεδείχθης καὶ Ἱεράρχης σοφὀς, τότε  καθωδἡγησας, πρὸς θείας πίστεως, τὴν σὴν ποίμνην Εὐθύμιε καὶ ὁμολογίας, πόνοις  ἠνδραγάθησας, οἷα περ ἄσαρκος· ὅθεν ἐδοξάσθης ἀξίως, καὶ θαυμάτων χάριτας  βλύζεις, τοῖς θερμῶς προστρέχουσι τὴν σκέπην σου.

Σῶμά σου τὸ  θεῖον δοξασθέν, Πνεύματι Ἁγίῳ Θεόφρον, ὡς θησαυρόν ἀληθῆ, εἶχε πάλαι ῞Αγιε, ἡ ἐν  ἑώᾳ Χιλή· νῦν ἡμεῖς δὲ τὴν Κάραν σου, τὴν πάντιμον Πάτερ, τὴν ὀσμήν τῆς χάριτος,  ἀρωματίζουσαν, ἔχοντες ὡς ἔνθεον δῶρον, εὐλαβῶς προσπίπτομεν ταύτῃ, ὕμνοις  εὐφημοῦντές σε Ευθύμιε.

Πόλις  Πειραιῶς πίστει θερμῇ, τῷ σεπτῷ ναῷ σου προστρέχει, Πάτερ Εὐθύμιε, ὅν σοὶ  ἐδομήσαντο, ψυχαὶ θεόφρονες καὶ τὴν πάνσεπτον Κάραν σου κατασπαζομένην, ἐκ  βαθέων κράζει σοι, ψυχῆς ἑκάστοτε. Πάσης ἐπηρείας καὶ βλάβης, καὶ αἱρετικῶν τῆς  ἀπάτης, ῥύου τὸν λαὸν τὸν περιούσιον.
Δόξα.  Ἦχος δ΄.
Ταῖς  ἀρεταῖς ἀγλαΐσας τὸν βίον, Ἱεραρχίας τὴν στολήν, ἀξίως ἠμφιάσω θεοφόρε Εὐθύμιε·  καὶ τῶν τῆς ἐκκλησίας προϊστάμενος θεσμῶν, σὺν τοῖς ἐν Νικαίᾳ συνελθοῦσι  Πατράσιν, εἰκονομάχων τὴν ἅνοιαν διήλεγξας καὶ τῶν θείων ἐκτυπωμάτων τὴν τιμήν,  ὡς σχετικὴν ἐτράνωσας· ὅθεν ὡς χρυσὸς ἐν χωνευτηρίῳ δοκιμασθείς, καὶ τῆς θείας  δόξης τυχών, πρέσβευε ὑπὲρ τῶν ψυχῶν ἡμῶν.
Καὶ νῦν.  Τῆς Ἑορτῆς. Ὁ αὐτός.
Σπηλαίῳ  παρῴκησας, Χριστὲ ὁ Θεός, φάτνη ὑπεδέξατο, Ποιμένες δέ καὶ Μάγοι προσεκύνησαν.  Τότε δὴ τῶν Προφητῶν ἐπληροῦτο τὸ κήρυγμα καὶ Ἀγγέλων αἱ Δυνάμεις ἐθαύμαζον  βοῶσαι καὶ λέγουσαι· Δόξα τῇ συγκαταβάσει σου μόνε Φιλάνθρωπε.

Στιχηρὰ Ἀπόστιχα.
῏Ηχος β΄. Οἶκος τοῦ Ἐφραθᾶ.
Σύνοδος ἡ  σεπτή, ἡ ἐν Νικαίᾳ Πάτερ, συνήγορόν σε μέγαν· ὑπὲρ τῆς τῶν εἰκόνων, τιμῆς ἔσχεν  Εὐθύμιε.

Στίχ.  Δίκαιος ὡς φοῖνιξ ἀνθήσει, καὶ ὡσεὶ κέδρος ἡ ἐν τῷ Λιβάνῳ πληθυνθήσεται.

Σάρδεων ὁ  ποιμήν, ἡ τῆς ὁμολογίας, θεόφΘογγος κιθάρα Εὐθύμιος ὁ μέγας, τιμάσθω θείοις  ᾄσμασι.

Στίχ.  Οἱ Ἱερεῖς σου Κύριε, ἐνδύσονται δικαιοσύνην, καὶ οἱ Ὅσιοί σου ἀγαλλιάσονται.

Κάραν σου  τὴν σεπτὴν πλουτοῦντες Ἱεράρχα, λαμβάνομεν ἐκ ταύτης τὰς σωτηρίους δόσεις,  Εὐθύμιε ὑμνοῦντές σε
Δόξα.  Τριαδικόν.
Δόξαν τὴν  ἀληθῆ, Τριάδος τῆς Ἁγίας, Εὐθύμιε κηρύττων, ὑπὲρ αὐτῆς προθύμως, ὑπέστης τὰ  επίπονα.
Καὶ νῦν.  Θεοτοκίον.
Χαίρων τοῦ  σοῦ Υἱοῦ, τὴν ἐν σαρκὶ εἰκόνα, καὶ τὴν σὴν Θεοτόκε, Εὐθύμιος ὁ θεῖος, τιμῶν  λαμπρῶς ἐνήθλησε.

Ἀπολυτίκιον τῆς Ἑορτῆς.
Καὶ τοῦ Ἁγίου, Ἦχος δ΄. Ταχὺ προκατάλαβε
Τῶν Σάρδεων  Πρόεδρος καὶ Ἐκκλησίας φωστήρ, καὶ στόμα θεόσοφον, ὁμολογίας λαμπρᾶς, ἐδείχθης  Εὐθύμιε. Ὅθεν τῇ μυριπνόῳ καἰ Ἁγίᾳ σου Κάρᾳ, ταύτην τὴν πόλιν Πάτερ μυστικῶς  ἁγιάζεις· ᾗ δίδου Ἱεράρχα αεὶ τὴν προστασίαν σου.
Καὶ πάλιν τὸ τῆς Ἑορτῆς, Καὶ Ἀπόλυσις.

Μετὰ τὸν Προοιμιακόν, τὸ  Μακάριος  ἀνήρ. Εἰς τὸ Κύριε ἐκέκραξα  ἱστῶμεν στίχους ι΄. Καὶ ψάλλομεν ἰδιόμελα τῆς Ἑορτῆς δ΄, καὶ τοῦ Ἁγίου Στιχηρὰ  Προσόμοια ς΄.
Ἦχος δ΄. Ὡς γενναῖον ἐν μάρτυσι.
Ὡς σοφὸς ἐκ  νεότητος ἀρετῶν τὴν ἐπίδοσιν, Ἱερὲ Εὐθύμιε ἐπεπόθησας, καὶ Ἱεράρχης θεόληπτος,  γενόμενος Ὅσιε, τῆς ἐν Σάρδεσι ποιμήν, ἐκκλησίας περίδοξος ἐχρημάτισας, καὶ  φωστὴρ εἐσεβείας διαπρέπων, Ἀποστόλων ἐν τῷ ζήλῳ, καὶ ἀληθείας τοῖς δόγμασι.

Ὡς φωτὸς  θείου ἔμπλεως καὶ δογμάτων ὀρθότητος, ὑποφήτης ἔνθεος Ἱερώτατε, ἐν τῇ Ἑβδόμῃ  διέλαμψας, Συνόδῳ, Εὐθύμιε, ἐν Νικαίᾳ ἐμφανῶς καὶ Πατέρων ἐκόσμησας, τὴν  ὁμήγυριν· τῶν Ἁγίων Εἰκόνων γὰρ τὸ σέβας, ἀναγόμενον ἀξίως τῷ πρωτοτύπῳ  ἐκήρυξας.

᾽Εξορίαις  καὶ θλίψεσι, καὶ εἱρκταῖς καὶ κακώσεσιν, Ἱερέ Εὐθύμιε, προσωμίλησας,  προκινδυνεύσας στερρότατα, τῶν ὅρων τῆς πίστεως, καὶ θεσμῶν τῶν Ἱερῶν, καὶ  σεπτῶν παραδόσεων, καὶ τελέσας σου, τὸν ἀγῶνα ἀξίως ἐδοξάσθης, τῶν Μαρτύρων τῷ  στεφάνῳ, καὶ τῶν θαυμάτων δυνάμεσι.

Τῷ Ἁγίῳ  Λειψάνῳ σου, δοξασθέντι ἐν Πνεύματι, πάλαι ἡγιάζετο Πάτερ Ὅσιε, ἡ ἐν ἑώᾳ  κωμόπολις Χιλὴ ὡς ηὐδόκησας· νῦν ἡ πόλις Πειραῶς , τὴν μυρίπνοον Κάραν σου ,  θησαυρίζουσα, εὐωδίας πληροῦται οὐρανίου, καὶ πανδήμως εὐφημεῖ σε, ἀγαλλομένη  Εὐθύμιε.

Ὀσμὴν θείαν  οὐράνιον, ὡς Ἀγίασμα ἔνθεον, ἡ Ἁγία Κάρα σου, ἀποπνέουσα, καθαγιάζει Εὐθύμιε,  ἡμῶν τὴν διάνοιαν· διὰ τοῦτο οἱ πιστοί, τῷ ναῷ σου προστρέχοντες, ἐκβοῶσί σοι·  Δυσωδίας αἱρέσεων ποικίλων καὶ παθῶν καὶ νοσημάτων, ταύτην τὴν πόλιν σου  λύτρωσαι.

῾Ως ποιμένα  πανάριστον, καὶ Μαρτύρων ὁμότροπον, καὶ ὁμολογίας σε στόμα εὔσημον, Ἱερομάρτυς  Εὐθύμιε, φαιδρῶς μακαρίζομεν, καὶ βοῶμεν ἐκ ψυχῆς· σὺν Πατράσιν ἱκέτευε, τὸν  Θεόν ἡμῶν, τῆς ἑβδόμης Συνόδου ὡς ἐκ τούτων, λυτρωθῆναι πάσης βλάβης, τοὺς  ἐκτελοῦντας τὴν μνήμην σου.
Δόξα.  Ἦχος πλ. β '.
Σήμερον οἱ  τῆς Ἑβδόμης Συνόδου Πατέρες ὡς ἄστρα φαεινὰ ἐκλάμπουσι, τῇ τοῦ Χριστοῦ ἐκκλησίᾳ·  ἐν οἷς πλεῖον αὐγάζει ὁ θεοφόρος Εὐθύμιος , ὁ τῶν Σάρδεων Ποιμὴν θεοειδής, καὶ  Μαρτύρων σύναθλος· οὗ τοὺς ἀγῶνας ἐπαινοῦντες , συμφώνως, βοήσωμεν· χαίροις  ὁμολογίας θεόπνευστον ὄργανον καὶ τῆς ἐκκλησίας θεμέλιος, ἅσειστος· χαίροις ὁ  μυρίοις πόνοις καὶ ἄθλοις βεβαιώσας, τὴν τῶν σεπτῶν Εἰκόνων ἐν τιμῇ προσκύνησιν·  χαίροις ὁ θαυμάτων ἐνέργειαν, εὑεργετῶν τοὺς προστρέχοντας, τῷ ῾Αγίῳ Ναῷ σου·  πρέσβευε δεόμεθα Πάτερ, ὑπὲρ τῶν τιμώντων σε.
Καὶ νῦν,  τῆς Ἑορτῆς. Ὁ αὐτός.
Δόξα ἐν  Ὑψίστοις Θεῷ καὶ ἐπὶ γῆς εἰρήνη· Σήμερον δέχεται ἡ Βηθλεέμ, τὸν καθήμενον διὰ  παντὸς σὺν Πατρί. Σήμερον, ῎Αγγελοι τὸ βρέφος τὸ τεχθέν, θεοπρεπῶς δοξολογοῦσι.  Δόξα ἐν Ὑψίστοις Θεῷ, καὶ ἐπὶ γῆς εἰρήνη, ἐν ἀνθρώποις εὐδοκία.

Εἴσοδος. Τὸ  Φῶς ἱλαρόν.  Τὸ μέγα Προκείμενον Τίς Θεὸς μέγας… Καὶ τὰ Ἀναγνώσματα , ζήτει εἰς τὴν ἑορτὴν  Ἁγ. Νικολάου.

ΕΙΣ ΤΗΝ ΛΙΤΗΝ.
Τὰ παρόντα Ἰδιόμελα. Ἦχος α΄.
Εὐφραίνου  ἐν Κυρίῳ, ἡ Ἐκκλησία Χριστοῦ, προασπιστὴν μέγαν ἔχουσα, Εὐθύμιον τὸν ἔνδοξον,  τὸν Ἱερὸν ποιμένα Σάρδεων· ὁμολογίας γἀρ ἀγῶσι, τὴν ὀρθὴν πίστιν ἐκράτυνε καὶ  θαυμάτων χάρισι τῆς ἀληθείας τὴν δόξαν ἐκφαίνει· ἡ δὲ πόλις Πειραιῶς, τὴν θείαν  αὐτοῦ Κάραν πλουτοῦσα, τῶν ἐξ αυτῆς προϊουσῶν διαδόσεων, τὰς ἐνεργείας  καρπώθητι, τὰς ἀριστείας αὐτοῦ κρατοῦσα. Καὶ τῷ Σωτῆρι βοῶσα· Κύριε δόξα σοι.
Ἦχος β΄.
Τὴν σοφίαν  ἐκ νεότητος, περιποιησάμενος Πάτερ, ὑπ αὐτῆς τετίμησαι, τῶν χαρίτων τῷ στεφάνῳ·  καὶ Ἱεράρχης Ὅσιος, τῆς Ἐκκλησίας γεγονώς, ὑπὲρ αὐτῆς, προθύμως τέθεικας τὴν  ψυχὴν Εὐθύμιε· τῶν γὰρ θείων Εἰκόνων τὴν προσκύνησιν εἰδώς, ἀναγομένην τῷ  πρωτοτύπῳ, ὑπὲρ αὐτῶν στερρῶς ἠγώνισαι, ποικίλας θλίψεις ἐνεγκών· καὶ τῇ οἰκείᾳ  ἀθλήσει, τὴν καλὴν ὁμολογίαν λαμπρύνας, διπλοῦν στέφος ἐδέξω, παρὰ Χριστοῦ τοῦ  σὲ δοξάσαντος· ᾧ πρέσβευε Ἱεράρχα, ὑπὲρ τῶν ψυχῶν ἡμῶν.
Ἦχος γ΄.
Ὁ τῶν  Σάρδεων περίδοξος Πρόεδρος καὶ τῆς καθόλου Ἐκκλησίας, ἀκατάσειστος πρόβολος,  Εὐθύμιος ὁ μέγας, μακαριζέσθω θείοις ᾄσμασι· τῆς γὰρ Ἑβδόμης Συνόδου, συνήγορος  ὤφθη καὶ τῶν ὀρθῶν δογμάτων φύλαξ καὶ ἐκφάντωρ θεόσοφος, ὡς Ἀποστόλων ὁμόζηλος,  εἰκονομάχων θριαμβεύσας τὴν ἄνοιαν· νῦν δὲ τὴν πόλιν Πειραιῶς, τῇ Παναγίᾳ αὐτοῦ  Κάρᾳ ἁγιάζει καὶ παρέχει πᾶσι, τὰ πρὸς σωτηρίαν αἰτήματα· διὸ τῷ θείῳ αὐτοῦ Ναῷ  προσέλθωμεν, τῷ Σωτῆρι βοῶντες· Κύριε δόξα σοι.
Ἦχος δ΄.
Τῷ πυρὶ τῶν  λόγων σου ὡς ὕλην σαπρὰν ἐνέπρησας τὰς τῆς αἱρέσεως συστροφάς, θεηγόρε Εὐθύμιε·  εὐθαρσῶς γὰρ ἐβόας. Εἴ τις οὐ προσκυνεῖ τὸν Σωτῆρα ἡμῶν, ἐν Εἰκόνι περιγραπτόν,  ἢ τὸ ἀνάθεμα καὶ βασιλέων θυμὸν μὴ πτοηθείς, πρὸς τὴν ἁμαρτίαν μέχρις αἵματος  ἀντικατέστης, ὑπέρ τῆς ὀρθῆς τῆς ἐκκλησίας, ἀνταγωνιζόμενος δόξης· καὶ ἐν  Ἱεράρχαις περιφανὴς ἀνεδείχΘης, καὶ ἐν αἵματι Μαρτύρων καλλωπισθείς, τῇ Παναγίᾳ  Τριάδι πρέσβευε,σωθῆναι τὰς ψυχάς ἡμῶν.
Δόξα.  Ἦχος δ΄.
Ἀποστολικῷ  ζήλῳ διαπρέπων, ὁμολογίας ἀγῶνας διήνυσας, ὡς μυσταγωγός Χριστοῦ θεόσοφος,  Ἱερομάρτυς Εὐθύμιε· ἔνθεν τῇ ἐν Νικαίᾳ Ἑβδόμῃ Συνόδῳ, ἀληθείας στόμα ὤφθης, ἐν  Ἁγίῳ τρανώσας, Πνεύματι, τῶν εὐσεβῶν δογμάτων τὴν γνῶσιν καὶ ἐν ἀθλήσει  παθημάτων, στῦλος καὶ ἑδραίωμα τῆς ἐκκλησίας ἐδείχθης, ἀκατάβλητος ἐν πᾶσι  φανείς· διὸ Χριστὸς ὁ Κύριος λαμπρῶς σε ἐθαυμάστωσε καὶ παρέχει διὰ σοῦ τοῖς  πιστοῖς, ἱλασμόν καὶ τὸ μέγα ἔλεος.
Καὶ νῦν.  Τῆς Ἑορτῆς.
Σπηλαίῳ  παρῴκησας, Χριστὲ ὁ Θεός, φάτνη ὑπεδέξατο, Ποιμένες δὲ καὶ Μάγοι προσεκύνησαν.  Τότε δὴ τῶν Προφητῶν ἐπληροῦτο τὸ κήρυγμα· καὶ Ἀγγέλων αἱ Δυνάμεις ἐθαύμαζον,  βοῶσαι καὶ λέγουσαι·Δόξα τῇ συγκαταβάσει σου, μόνε Φιλάνθρωπε.

Εἰς τὸν Στίχον. Στιχηρὰ Προσόμοια.
Ἦχος πλ. α΄. Χαίροις ἀσκητικῶν ἀληθῶς.
Χαίροις ὁ  Ἱεράρχης Χριστοῦ, ὁ πεπλησμένος τῆς σοφίας τῆς ἄνωθεν, καὶ στόματι θεηγόρῳ καὶ  θεολήπτω ψυχῇ, τῶν σεπτῶν Εἰκόνων τὴν προσκύνησιν· ὡς θεῖος διδάσκαλος,  δογματίσας Εὐθύμιε σὺν τοῖς πατράσι, τοῖς τὴν Σύνοδον ῞Αγιε, συγκροτήσασι, τὴν  Ἑβδόμην ἐν Πνεύματι. Ὅθεν σὺν τούτοις σήμερον, ὡς τούτων συνέριθον, σὲ  ἀνυμνοῦμεν τελοῦντες, τὴν Ἱεράν σου πανήγυριν, δεχόμενοι Πάτερ, τῆς λαμπρᾶς σου  προστασίας, χάριν τὴν ἄφθονον.

Στίχ.  Οἱ Ἱερεῖς σου Κύριε, ἐνδύσονται δικαιοσύνην καὶ οἱ Ὅσιοί σου ἀγαλλιάσονται.

Χαίροις ὁ  Ἱεράρχης Χριστοῦ, ὁμολογίας ὁ πολύφωτος ἥλιος· τῆς Σάρδεων ἐκκλησίας, ὁ διαυγὴς  ὀφθαλμὸς καὶ Ποιμὴν ἐν πᾶσιν ἐνθεώτατος· ὁ πόνοις καὶ θλίψεσιν, ὁμιλήσας  στερρότατα καὶ ἐξορίαις ἐναθλήσας ὡς ἄσαρκος καὶ ἐν θαύμασι, δοξασθεὶς πλείστοις  ἔνδοξε· λύχνος ὁ παμφαέστατος, δογμάτων τῆς πίστεως· τὸ θεοκίνητον στόμα, τῶν  Ἱερῶν παραδόσεων, Εὐθύμιε Πάτερ, ὁ αἰτούμενος τοῖς πᾶσι, τὸ θεῖον ἔλεος.

Στίχ.  Τίμιος ἐναντίον Κυρίου ὁ θάνατος τοῦ Ὁσίου αὐτοῦ.

Πάλαι ἡ ἐν  ἑώᾳ Χιλή, τῷ Παναγίῳ σου, λειψάνῳ ἠγάλλετο· τὰ νῦν δὲ ἡ πόλις αὕτη, τοῦ Πειραιῶς  ἀληθῶς, τῇ σεπτῇ σου Κάρᾳ ἀγλαΐζεται· καὶ ταύτην κατέθετο, ὡς οὐράνιον δώρημα,  ναῷ σου θείῳ, ὃν λαμπρῶς σοι ἐδείματο, ᾧ και σπεύδουσα εὐλαβῶς ἀνακράζει σοι·  σκέπε με τῇ σῇ χάριτι, Παμμάκαρ Εὐθύμιε, ἐκ πάσης νόσου καὶ λύμης ἀπειλουσῶν μοι  αἱρέσεων, Χριστὸν τοῖς πιστοῖς ἀεὶ διδόναι, τὸ μέγα ἔλεος.
Δόξα.  Ἦχος πλ. δ΄.
Τῶν ἀρετῶν  σου τῷ φωτί, ὡς ἀστὴρ παμφαὴς τῆς ἐκκλησίας ἐξέλαμψας Ἱεράρχα Εὐθύμιε· καὶ τῷ  λόγῳ τῆς χάριτος, τὴν ἐν Νικαίᾳ Ἁγίαν Σύνοδον, περιφανῶς ἐλάμπρυνας, δοὺς αὐτῇ  τὰ νικητήρια, κατὰ τῆς φρυαττομένης αἱρέσεως. Καὶ νῦν τὴν πόλιν Πειραιῶς, ἐν τῇ  εἰσόδῳ τῆς θείας Κάρας σου, εὐφροσύνῃ ἔμπλησας, καὶ μείζονος εὐνοίας ἠξίωσας· ᾗ  ἀπαύστως βράβευε, κατὰ πάσης ἀνάγκης καὶ χαλεπῶν αἱρέσεων δύναμιν, ταῖς πρὸς  Χριστὸν πρεσβείαις σου.
Καὶ νῦν.  Τῆς ῾Εορτῆς. Ὁ αὐτός.
Ἐν Βηθλεὲμ συνέδραμον Ποιμένες, τὸν ἀληθῆ μηνύοντες Ποιμένα, τὸν  καθήμενον ἐπὶ τῶν Χερουβίμ, καὶ ἀνακείμενον ἐν φάτνῃ, Νηπίου μορφὴν δι' ἡμᾶς  ἀνειληφότα, Κύριε δόξα σοι.

Ἀπολυτίκιον τῆς ῾Εορτῆς. Ἡ Γέννησίς σου Χριστὲ ὁ Θεὸς ἡμῶν.
Τοῦ Ἁγίου. Ἦχος α΄. Τοῦ λίθου σφραγισθέντος.
Οὐζαρᾶ τε  τὸν γόνον καὶ τῶν Σάρδεων Πρόεδρον, ῾Ομολογητὴν τοῦ Κυρίου, Ἱεράρχην θεσπέσιον,  ἐν ἄθλοις στερρὸν ἀγωνιστήν, Εἰκόνων τε τὸν ἀναστηλωτήν, Εὐθύμιον τὸν ἔνδοξον οἱ  πιστοί, τιμῶντες ἀνακράζομεν· Δόξα τῷ σὲ δοξάσαντι Χριστῷ, δόξα τῷ σὲ  θαυμαστώσαντι, δόξα τῷ ενεργοῦντι διὰ σοῦ πᾶσιν ἰάματα.
Δόξα.  Ἕτερον. Ἦχος δ΄. Ταχὺ προκατάλαβε .
Τῶν Σάρδεων  Πρόεδρος καὶ ἐκκλησίας φωστήρ, καὶ στόμα θεόσοφον ὁμολογίας λαμπρᾶς, ἐδείχθης  Εὐθύμιε. Ὅθεν τῇ μυριπνόῳ καὶ Ἁγίᾳ σου Κάρᾳ, ταύτην τὴν πόλιν Πάτερ, μυστικῶς  ἁγιάζεις· ᾗ δίδου Ἱεράρχα ἀεὶ τὴν προστασίαν σου.
Καὶ νῦν.  Πάλιν τῆς Ἑορτῆς

ΕΝ Τῼ ΟΡΘΡῼ

Μετὰ τὴν α '. Στιχολογίαν, Κάθισμα.
Ἦχος α΄. Τὸν τάφον σου Σωτήρ.
Πολὑφωτος  ἀστὴρ ἐκκλησίας ἐδείχθης, καὶ γνώμων ἀκριβὴς Ὀρθοδὁξων Παμμάκαρ, τὴν πίστιν  ἐτράνωσας τοῖς σοφοῖς σου διδάγμασιν. Ὅθεν ῞Οσιε ὑπέρ τῶν σοὶ προστρεχόντων,  λύσιν αἴτησαι ἀμπλακημάτων θεόφρον, Θεῷ παριστάμενος.
Δόξα καὶ  νῦν Τῆς ῾Εορτῆς
Ἦχος δ΄. Κατεπλάγη ᾽Ιωσήφ.
Δεῦτε  ἴδωμεν πιστοί, ποῦ ἐγεννήθη ὁ Χριστός· ἀκολουθήσωμεν λοιπόν, ἔνθα ὁδεύει ὁ  ἀστήρ, μετὰ τῶν Μάγων Ἀνατολῆς τῶν Βασιλέων. Ἄγγελοι ὑμνοῦσιν, ἀκαταπαύστως  ἐκεῖ, Ποιμένες ἀγραυλοῦσιν, ᾠδήν ἐπάξιον. Δόξα ἐν Ὑψίστοις λέγοντες, τῷ σήμερον  ἐν Σπηλαίῳ τεχθέντι, ἐκ τῆς Παρθένου, καὶ Θεοτόκου, ἐν Βηθλεὲμ τῆς ᾽Ιουδαίας.

Μετὰ τὴν β΄. Στιχολογίαν, Κάθισμα.
Ἦχος α΄. Τὸν τάφον σου, Σωτήρ.
Δοχεῖον  ἀρετῶν, ἐκ νεότητος ὤφθης, ποθήσας ὁλικῶς, τῶν κρειττόνων τὴν κτῆσιν καὶ θεῖος  ἐχρημάτισας, Ἱεράρχης ΕὐΘύμιε· ὅθεν ᾔσχυνας, κακοδοξίας τὴν πλάνην καὶ ἠγώνισαι,  ὑπὲρ Χριστοῦ τῆς Εἰκόνος, ὡς μύστης τῆς χάριτος.
Δόξα καὶ  νῦν. Τῆς Ἑορτῆς.
Κάθισμα Ἦχος δ'. Κατεπλάγη Ἰωσὴφ
Τί  θαυμάζεις Μαριάμ; τί ἐκθαμβεῖσαι τῷ ἐν σοὶ; Ὅτι ἄχρονον Υἱόν, χρόνῳ ἐγέννησά  φησι, τοῦ τικτομένου τὴν σύλληψιν μὴ διδαχθεῖσα. Ἄνανδρός εἰμι, καὶ πῶς τέξω  Υἱόν; ἄσπορον γονὴν τίς ἑώρακεν; ὅπου Θεὸς δὲ βούλεται, νικᾶται φύσεως τάξις, ὡς  γέγραπται. Χριστὸς ἐτέχθη, ἐκ τῆς Παρθένου, ἐν Βηθλεὲμ τῆς Ἰουδαίας.

Μετὰ τὸν Πολυέλεον Κάθισμα.
Ἦχος δ΄. Ταχὺ προκατάλαβε.
Ὡς δῶρον  θεόσδοτον, τὴν σὴν σεπτὴν κεφαλήν, ἡ πόλις ἐδέξατο τοῦ Πειραιῶς ἀληθῶς, Παμμάκαρ  ΕὐΘύμιε· ὅθεν τῷ σῷ Ἁγίῳ, προσιοῦσα τεμένει, ταύτῃ πιστῶς προσπίπτει καὶ φαιδρῶς  ἑορτάζει, τὴν θείαν σου πανήγυριν, ὡς σωτηρίας πρόξενος.
Δόξα. Καὶ  νῦν . Τῆς Ἑορτῆς.
Ἦχος δ΄. Ταχὺ προκατάλαβε.
Ἐνθέως  εὐφραίνεται ἡ κτίσις σήμερον· Χριστὸς γὰρ ὁ Κύριος, Πατρὸς ἀνάρχου Υἱός, ἐκ  κόρης γεννᾶται Ἁγνῆς, ἅπαν τὸ τῶν ανθρώπων, γένος ἀθανατίζων, λύων τε τὴν  κατάραν τῆς προμήτορος Εὔας. Διὸ εὐχαριστοῦντες αὐτῷ ἐν ὕμνοις δοξάσωμεν.

Τὸ α΄. Ἀντίφωνον τῶν Ἀναβαθμῶν τοῦ δ΄. ἤχου

Προκείμενον. Ἦχος δ΄.
Τὸ στόμα  μου λαλήσει, σοφίαν καὶ ἡ μελέτη τῆς καρδίας μου σύνεσιν.
Στίχ.  Οἱ Ἱερεῖς σου Κύριε ἐνδύσονται δικαιοσύνην καὶ οἱ ῞Οσιοί σου ἀγαλλιάσονται.

Πᾶσα Πνοὴ καὶ τὸ Εὐαγγέλιον ἴδε εἰς τὴν ἑορτὴν τοῦ Ἁγ. Ιωάννου  τοῦ Χρυσοστόμου

Δόξα.  Ταῖς τοῦ Ἱεράρχου.
Καὶ νῦν.  Ταῖς τῆς Θεοτόκου.

Στίχ.  ᾽Ελέησόν με ὁ Θεός.
Τὸ Ἰδιόμελον. Ἦχος πλ. β΄.
Ἱεράρχα τοῦ  Χριστοῦ, Εὐθύμιε, ὁ συγκαλέσας ἡμᾶς, εἰς εὐωχίαν πνευματικὴν τῶν θαυμάτων σου,  φώτισον τὰς καρδίας ἡμῶν τῇ χάριτί σου. Ἵνα δι’ αὐτῆς ὁδηγούμενοι τὰς ἐντολάς  τοῦ Κυρίου ποιοῦμεν, καὶ τῆς οὐρανῶν βασιλείας, διὰ πρεσβειῶν σου, οἱ ἐν ᾄσμασι  τιμῶντές σε τύχωμεν.

Κανόνες τῆς Ἑορτῆς καὶ τοῦ Ἁγίου. Κανὼν τοῦ  Ἁγίου, οὗ ἡ Ἀκροστιχίς· «Τοὺς Εὐθυμίου μέλπω ἀγῶνας, Γερασίμου».
ᾨδὴ α΄.
Ἦχος δ΄. Ἀνοίξω τὸ στόμα μου.
Τριάδος τὴν  ἔλλαμψιν, ἀμέσως Πάτερ δεχόμενος, τὸν νοῦν μου καταύγασον, φωτὶ τῆς χάριτος, καὶ  παράσχου μοι, τοῖς χείλεσι σοφίαν, ὑμνῆσαι Εὐθύμιε τὰς ἀριστείας σου.

Ὁ νοῦς ὁ  θεόληπτος, τῆς Ἐκκλησίας τὸ στήριγμα, τὸ σκεῦος τοῦ Πνεύματος τὸ πολυτίμητον ὁ  τῶν Σάρδεων ποιμὴν ὁ θεοφόρος, ὁ Μέγας Ευθύμιος ὑμνολογείσθω μοι.

Ὑπάρχων  ἀνἀπλεως, σοφίας θείας καὶ χάριτος, εὐτόνως διήλεγξας εἰκονομάχων τὸν νοῦν, τὴν  προσκύνησιν, τὴν τῶν σεπτῶν Εἰκόνων, ἀνάγων Εὐθύμιε, εἰς τὸ πρωτότυπον.
Θεοτοκίον.
Σαρκὸς  ὁμοιώματι ἐκ σοῦ τεχθεὶς ὁ Ὑπέρθεος, τὸν κόσμον διέσωσε, τῆς αρχεγόνου ἀρᾶς·  ὅθεν Δέσποινα τὴν τούτου προσκυνοῦντες, Εἰκόνα τὴν ἄχραντον, σὲ μεγαλύνομεν.

ᾨδὴ γ΄. Τοὺς σοὺς ῾Υμνολόγους.
Ἐπλήσθης  τῆς θείας ἐπιπνοίας, ποθήσας ἐξ ὅλης τῆς ψυχῆς, τῶν ἐφετῶν τὸ ἔσχατον καὶ βίον  καθαρώτατον, ἔσχες ἀπό νεότητος, Πάτερ θεόφρον Εὐθύμιε.

Ὑψίστου  Θεοῦ δι’ εὐσπλαγχνίαν, φανέντος, μορφῆ τῇ καθ᾽ἡμᾶς, Εἰκόνα τὴν ἐν σώματι,  ἐτίμησας ΕὐΘύμιε καὶ ὑπέρ ταύτης ἤνεγκας, θλίψεις πολλὰς ὡς ἀσώματος.

Θαυμάτων  δυνάμεις ἐνεργοῦσα, ἡ Κάρα σου Πάτερ ἡ σεπτὴ καὶ τὴν ὀσμὴν τῆς χάριτος, πᾶσιν  ἀρωματίζουσα, τοῖς Πειραιεῦσι δέδοται, ὥσπερ θησαύρισμα ἄσυλον.
Θεοτοκίον.
Ὑπὲρ τῆς  φθαρείσης πρὶν εἰκόνος, ὁ Λόγος Θεοῦ ἐκ σοῦ Ἁγνή, Εἰκόνα τὴν ἀνθρώπειον,  ἀτρέπτως ἐνεδύσατο καὶ πύλην σε Πανάχραντε, τῆς σωτηρίας ἀνέδειξε.

Κάθισμα.
῏Ηχος πλ. α΄. Τὸν Συνάναρχον Λόγον.
Τοὺς  πολλούς σου ἀγῶνας καὶ τὰ παλαίσματα, ὁ κατ΄ ἀξίαν παρέχων πᾶσι τά ἔπαθλα, ὥσπερ  θείαν προσφοράν Πάτερ ἐδέξατο· καὶ θαυμάτων παροχήν, σοὶ παρέσχε δαψιλῶς,  Εὐθύμιε Ἱεράρχα· ἔνθεν ἡ θεία σου Κάρα· πᾶσι πηγάζει τὰ ἰάματα.
Δόξα. Καὶ  νῦν. Τῆς Ἑορτῆς.
Ἐν σπηλαίῳ  ἐτέχθης, ὥσπερ ηὐδόκησας, τοῦ Πατρὸς οὐ κεχώρισαι Λόγε συνάναρχε, καὶ Ἀγγέλων οἱ  χοροί, δόξα ἐκραύγαζον, τῷ γεννηθέντι ἐν σαρκί, ἐκ τῆς Παρθένου καὶ Ἁγνῆς καὶ  σώσαντι τοὺς ἀνθρώπους, ἐκ τῆς ἀρχαίας κατάρας, αὐτοῦ τῇ θείᾳ ἀγαθότητι.

ᾨδὴ δ΄. Ὁ καθήμενος ἐν δόξῃ
Μεγαλόφρονι  καρδίᾳ καὶ γενναίῳ φρονήματι, τῶν εἰκονομάχων Πάτερ βασιλέων τὴν ἄνοιαν, ὡς  ζηλωτὴς εὐσεβείας ἐνθεώτατος, κατεπάτησας, μὴ δείσας τούτων τὴν δύναμιν.

Ἱερῶς Πάτερ  ἀνοίξας, σοῦ τὸ στόμα τὸ Ἅγιον, ἐν τῇ ἐν Νικαίᾳ, Ἑβδόμῃ Συνόδῳ Εὐθύμιε, τὴν τῶν  εἰκόνων τιμήν, σαφῶς ἐτράνωσας, ὡς συνᾴδουσαν, ταῖς Ἱεραῖς παραδόσεσιν .

᾽Οσμὴν  πνέει ἀφθαρσίας, ἡ μυρίπνοος Κάρα σου καὶ δυσώδη πάθη, Πάτερ ἐκδιώκει τῇ χάριτι·  ὡς γὰρ ῾Αγίασμα θεῖον ταύτην ῞Αγιε, ἡμῖν δέδωκας, καὶ νοητόν ἱλαστήριον.
Θεοτοκίον.
Ὑψηλὴ Θεοῦ  καθέδρα καὶ παλάτιον ἔμψυχον, ὤφθης Θεοτόκε ἐν ταῖς σαῖς ἀγκάλαις βαστάζουσα,  τὸν τῇ δρακὶ περιέχοντα τὰ σύμπαντα·ὃν ἱκέτευε σῶσον ἡμᾶς, τοὺς αἰνοῦντάς σε.

ᾨδὴ ε΄. Ἐξέστη τὰ σύμπαντα.
Μεγίστοις  ἐνήθλησας, ἀγῶσι καὶ παλαίσμασι ὑπὲρ τῆς σεπτῆς Χριστοῦ, ὑπερορίαις πικραῖς  στελλόμενος καὶ καθείρξεις φέρων χαλεπάς, ἔνδοξε Εὐθύμιε, ᾽Εκκλησίας ἑδραίωμα.

Εἰδὼς τὴν  προσκύνησιν, τὴν τῶν Εἰκόνων ῞Αγιε, ἐπὶ τὸ πρωτότυπον προσάγειν, ὥσπερ ὁ Μέγας  φησὶ Βασίλειος, ἤθλησας στερρῶς ὑπὲρ ταύτης καὶ Μαρτύρων αἵμασι, τὴν στολήν σου  ἐφαίδρυνας.

Λαμπρύνεται  Ἅγιε, ὁ Πειραιεὺς τῇ δόξῃ σου, ἔχων τὸν περίβλεπτον ναόν σου, ὃν εὐσεβεῖς σοι  πόθῳ ἀνήγειραν, ἔνθα ἡ σεπτή σου κεφαλή, βρύει τοῖς προστρέχουσιν, χάριν θείαν  Εὐθύμιε.
Θεοτοκίον.
Πηγὴ  Ἁγιάσματος Ὑπεραγία Δέσποινα, οἷα τοῦ Θεοῦ Ἄχραντος Μήτηρ, ἁγίασόν μου ψυχὴν καὶ  ἔννοιαν καὶ αἰσθήσεις πάσας καὶ τὸν νοῦν, ἐναγῶν προλήψεων λυτρουμένη Πάναγνε.

ᾨδὴ ς΄. Τὴν θείαν ταύτην.
Ὡράθης  ξίφος ἀμφίστομον, αἱρέσεως συγκόπτων τὴν φάλαγγα, Πάτερ Εὐθύμιε· ὅθεν ἡμᾶς  διαφύλαττε, ἐπηρείας πάσης, δεινῶν αἱρέσεων.

Ἀδίκῳ  κρίσει ὑπέμεινας, πικρᾶς ὑπερορίας καὶ μάστιγας Πάτερ Εὐθύμιε, ὡς ἀθλητὴς  ἐννομώτατος ὑπὲρ τῆς αληθείας, στερρῶς μαχόμενος.

Γενοῦ  προστάτης καὶ ἔφορος , τῇ πόλει Πειραιῶς τῇ τιμώσῃ σε, ἐνθέοις ᾄσμασι, καὶ τὴν  ὑπέρτιμον Κάραν σου, πιστῶς ἀσπαζόμένη, Πάτερ Ευθύμιε.
Θεοτοκίον.
῾Ως τοῦ  Θεοῦ Μήτηρ ἄφθορος, παθῶν φθοροποιῶν με ἀπάλλαξον, Κόρη Πανάμωμε, καὶ μετανοίας  τοῖς δάκρυσιν, ἐκ μώμου ἐγκλημάτων, τὸν νοῦν μου κάθαρον.

Κοντάκιον καὶ ὁ Οἶκος
ἴδε αμφότερα ἐν τῷ Μηναίῳ.
Καὶ τὰ παρόντα τοῦ Ἁγίου.

Κοντάκιον Ἦχος δ΄. Ὁ ὑψωθεὶς ἐν τῷ Σταυρῷ.
Ἀγωνισάμενος καλῶς, Ἱεράρχα, ὑπέρ τῶν θείων θεοφρόνως Εἰκόνων, ὁμολογίας  στέφανον ἀπείληφας. Ὅθεν προσκυνοῦντές σου, τὴν σεπτὴν Πάτερ Κάραν,  καθαγιαζόμεθα, ἐν τῇ ταύτης προσψαύσει. ᾽Αλλ΄ἐκδυσώπει ῥύεσθαι ἡμᾶς, πάσης  ἀνάγκης, παμμάκαρ, Εὐθύμιε.
Ὁ Οἶκος.
Ὁμολογίας  τῷ φωτὶ τῷ κόσμῳ ἀναλάμψας, ὡς ἑωσφόρος φαεινός, διέλυσας τὴν χαλεπήν,  εἰκονομάχων πλάνην καὶ ἐλάμπρυνας τῆς ἐκκλησίας τὸ πλήρωμα, ταῖς τῶν καμάτων σου  νοηταῖς λαμπρότησι· σὺ γὰρ ὡς χρυσὸς ἐν καμίνῳ ἐδοκιμάσθης, ὅτι ἐν κόποις καὶ  μόχθοις περισσοτέρως καὶ ἐξουσίαις πικραῖς καὶ φρουραῖς δειναῖς,καὶ μάστιξιν  ἀλγειναῖς , διήνυσας τὸν βίον, μαρτυρικὴν ἀνδρείαν ἐπιδειξάμενος καὶ οἰκείοις  ἄθλοις, τὴν Ἱεράν σου στολὴν λαμπροτέραν ἐργασάμενος. Ὅθεν λαμπρῶς ἐδοξάσθης καὶ  τὴν Ἁγίαν σου Κάραν, ὡς δώρημα θεῖον ἡμῖν δέδωκας, ἁγιάζουσαν ψυχὰς ἡμῶν καὶ  σώματα. ῾Αλλ᾽ὡς ἔχων παρρησίαν πρὸς Χριστὸν δυσώπει ῥύεσθαι ἡμᾶς πάσης ἀνάγκης,  Παμμακάριστε Εὐθύμιε.

Συναξάριον.
Πρῶτον τὸ τῆς ἡμέρας, ἴδε ἐν τῷ Μηναίῳ

Εἶτα τὸ παρόν τοῦ Ἁγίου.
Τῇ Κς΄. τοῦ  Μηνὸς Δεκεμβρίου, Μνήμην ὡσαύτως ἐπιτελοῦμεν τοῦ ἐν Ἁγίοις Πατρὸς ἡμῶν Ευθυμίου,  Ἐπισκόπου Σάρδεων τοῦ Ὁμολογητοῦ
Στίχ.
Ἄθλοις τῆς  σεπτῆς ὁμολογίας Πάτερ.
Τὴν τῶν  Εἰκόνων τιμὴν σαφῶς σφραγίζεις.
Εὐθυμίου  οὔτε μέγα κυδαίνω ἀέθλων κῦδος.

Ταῖς τῆς  σῆς Ἀχράντου Μητρός, καὶ τοῦ Ἁγίου Ἱερομάρτυρος Εὑθυμίου πρεσβείαις Χριστὲ ὁ  Θεός, ἐλέησον ἡμᾶς. Ἀμήν.

ᾨδὴ ζ΄. Οὐκ ἐλάτρευσαν τῇ κτήσει.
Νομήν  ἔστησας, τῆς χαλεπῆς αἱρέσεως, ὁμολογίας σου, τῇ ἀνενδότῳ ροπῇ καὶ λόγοις  χειλέων σου, στόματι ἔφραξας, τὰ λαλήσαντα, Εὐθύμιε Πατὴρ ἡμῶν, εὐσεβῶς κατὰ τοῦ  Κτίστου.

Ἀκαθαίρετος, τῆς ἐκκλησίας πρόβολος, ὤφθης Εὐθύμιε, ὑπερορίαις συχναῖς, ἀδίκως  στελλόμενος καὶ μαστιζόμενος, πικραῖς μάστιξι, δι’ ὧν κατεμαστίγωσας, τῶν εχθρῶν  τὰς διανοίας.

Σκεῦος  τίμιον, τῆς δωρεᾶς τοῦ Πνεύματος, ὤφθη, ἡ Κάρα σου, Εὐθύμιε ῾Ιερέ, ἣ Πάτερ  ἀπέκειτο, τῷ θαυμαστῷ σου Ναῷ, ᾗ καὶ σπεύδοντες, λαμβάνομεν ἑκάστοτε, εὐφροσύνην  καὶ ὑγείαν.
Θεοτοκίον.
Γνῶσιν  κρείττονα καὶ φόβον θεῖον δίδου μοι, Θεοχαρίτωτε, ὡς ἂν ἐκκλίνω δεινῶν, ἐχθροῦ  ἐπιθέσεων, δι’ ὦν μολύνει μου, τὴν διάνοιαν καὶ μετανοίας δάκρυσι, τῶν παθῶν τὸν  ῥύπον πλύνων.

ᾨδὴ η΄ Παῖδας εὐαγεῖς.
Εἶχε μὲν  Χιλή, ἡ ἐν Ἑώᾳ, τὸ θεῖόν σου πάλαι Πάτερ Λείψανον, ὡς λιμένα ἄκλυστον, τοῖς τοῦ  βίου κύμασι· νῦν δὲ τὴν θείαν Κάραν σου ἡ πόλις τοῦ Πειραιῶς, κατέχει ὡς  θησαύρισμα θεῖον· ὅθεν καὶ πανδήμως, γεραίρει σου τὴν μνήμην.

Ῥῦσαι τὸν  λαόν σου Ἱεράρχα, τὸν πίστει ἐν τῷ Ναῷ σου καταφεύγοντα καὶ τὴν θείαν Κάραν σου,  θερμῶς λιτανεύοντα, κινδύνων τε θλίψεων καὶ περιστάσεων καὶ πλάνης κενοφώνων  ἀνθρώπων, τῶν διαστρεφόντων, τὰς τρίβους τοῦ Κυρίου.

Ἄθλησιν  ὑπέστης παθημάτων, ὡς μέγας τῆς εὐσεβείας Πάτερ πρόμαχος, ποικίλως θλιβόμενος  καὶ ἐκδιωκόμενος, Εὐθύμιε μακάριε ὑπέρ τῆς δόξης Χριστοῦ· διό σε ἡ οὐράνιος  δόξα, δέδεκται ἀξίως, τελέσαντα τὸν δρόμον.
Θεοτοκίον.
Σῶμα καὶ  ψυχήν μου καὶ καρδίαν καὶ πάσας μου τὰς αἰσθήσεις καὶ τὴν ἔννοιαν, κάθαρον  Πανάμωμε, ῥείθροις τοῦ ἐλέους σου καὶ σύνεσιν παράσχου μοι, ὡς ἄν τελέσω καλῶς,  τὸν βίον τὸν ὑπόλοιπον Κόρη καὶ τῆς τῶν δικαίων μερίδος επιτύχω.

ᾨδὴ θ΄. ῞Απας γηγενής.
Ἴσχυσας  σοφέ, ἰσχύϊ τοῦ Πνεύματος ἐνδυναμούμενος, ἀσθενείᾳ φύσεως τοὺς μακροὺς πόνους  ὑπενεγκεῖν καρτερῶς· ἐντεῦθεν πρὸς τὴν ἄπονον ζωὴν καὶ ἄλυπον, μετετέθης, ἐν  χαρᾷ Εὐθύμιε, εὐθυμίας τῆς θείας πληρούμενος.

Μύστης  ἀληθής δογμάτων τῆς πίστεως, ὤφθης Εὐθύμιε, ὑπὲρ ὧν καὶ ἤθλησας καὶ τὴν ζωήν σου  πᾶσαν διήνυσας, ἐν πόνοις καὶ κακώσεσι καὶ πλείσταις θλίψεσι· διά τοῦτο, ὡς  Ἱερομάρτυρα, θαυμαστόν ὁ Χριστός σε ἐδόξασε.

῞Ορμος  γαληνός, ναός σου ὁ Ἅγιος, πέλει Εὐθύμιε, ἐν ᾧ καὶ προστρέχοντες, οἱ  χειμαζόμενοι περιστάσεσιν, ταχέως ἀπαλλάττονται τῇ ἀντιλήψει σου, τῶν κινδύνων,  ὕμνον χαριστήριον, τῇ πρεσβείᾳ σου Πάτερ προσᾴδοντες.
Θεοτοκίον.
Ὕψιστον  Θεόν, τεκοῦσα ἐν σώματι, τὸν ἀπερίγραπτον, Κόρη παντευλόγητε, δι ' εὐσπλαγχνίαν,  ἀνακαλούμενον, ἡμᾶς τῆς πάλαι πτώσεως τὸν νοῦν μου ὕψωσον, πρὸς ὑψώσεις θείων  ἀναβάσεων, φωτισμοῦ ἀξιοῦσά με κρείττονος.

Ἐξαποστειλάρια.
Τῆς Ἑορτῆς. Ἐπεσκέψατο ἡμᾶς.
καὶ τοῦ ῾Αγίου.
Ἦχος γ΄. Ἐν Πνεύματι τῶ Ἱερῷ.
Σοφίᾳ Πάτερ  ἀληθεῖ καὶ φρονήσει τελείᾳ καὶ πολιτείας χάρισι, διαπρέπων ἀξίως, τῆς ἀληθείας  ἐκφάντωρ καὶ γενναῖος πρόμαχος, ἐδείχθης στερρῶς, ἀθλήσας καὶ πλουσίας ἀμοιβάς,  ἐκομίσω ἐκ Θεοῦ Εὐθύμιε Ἱεράρχα.
Καὶ πάλιν τῆς Ἑορτῆς.

ΕΙΣ ΤΟΥΣ ΑΙΝΟΥΣ
Ἱστῶμεν Στίχους η΄ καὶ ψάλλομεν Στιχηρὰ  Ἰδιόμελα τῆς Ἑορτῆς δ΄ καὶ τοῦ Ἁγίου Στιχηρὰ Προσόμοια γ΄ εἰς δ΄ δευτεροῦντες τὸ  α΄ .Προσόμοια τοῦ Ἁγίου
῏Ηχος πλ δ΄. Ὢ τοῦ παραδόξου θαύματος.
Πάτερ Ἱερὲ  Εὐθύμιε, Ἱερωσύνης φωτί, Ἱερῶς λαμπρυνόμενος, Ἱεράρχης Ὅσιος, ἀληθῶς ἐχρημάτισας  καὶ τὴν ζωήν σου πᾶσαν διήνυσας, ὁμολογίας θείας τοῖς σκάμμασιν· ὢ τῶν ἀγώνων  σου δι’ ὧν καταβέβληκας, τῆς δυσμενοῦς Ἅγιε αἱρέσεως, μάταιον
φρόνημα. (Δίς).

Στίχ.  Δίκαιος ὡς φοῖνιξ ἀνθήσει καὶ ὡσεὶ κέδρος ἡ ἐν τῷ Λιβάνῳ πληθυνθήσεται.

Πάτερ  Εὐθύμιε, τὴν τῆς Εἰκόνος Χριστοῦ, δογματίζων σοφώτατα θείαν ἀναστήλωσον καὶ  τιμήν θείῳ Πνεύματι, ὑπερορίας πικρὰς ὑπήνεγκας καὶ μαστιγώσεις σκληρὰς ὡς  ἄσαρκος · ὤ τῇς ανδρείας σου! ὅθεν λαμπρῶς, δόξης κατηξίωσαι, τῆς ὑπὲρ ἔννοιαν.

Στίχ.  Οἱ Ἱερεῖς σου Κύριε ἐνδύσονται δικαιοσύνην καὶ οἱ Ὅσιοί σου, ἀγαλλιάσονται.

Πάτερ  Παμμάκαρ Εὐθύμιε, τῶν ὑπὲρ νοῦν ἀγαθῶν, κληρονόμος γενόμενος, ὥσπερ κλῆρον  ῞Αγιον καὶ πολύτιμον δώρημα, ἡμῶν παρέσχες τήν θείαν Κάραν σου, χάριν τὴν θείαν  ἀρωματιζουσαν· ὅθεν ἡ πόλις σε, Πειραιῶς ἐν ᾄσμασιν, ἐνευφημεῖ, τὴν ἁγίαν μνήμην  σου, πανδήμως ἅγουσα.
Δόξα.  ῏Ηχος πλ. δ΄.
Τῶν Ἁγίων  Πατέρων ὁ χορός, ἐν τῇ πόλει Νικαίᾳ Πάτερ συνδραμών, συγκάθεδρόν σε ἔσχεν ὡς  Πνεύματος πλήρη, μεθ΄ ὧν καὶ ἠγωνίσω, Εὐθύμιε Παμμάκαρ καὶ τῶν Ἁγίων Εἰκόνων τὸ  σέβας, ὀρθῶς ἐτράνωσας ἐν ἀληθείᾳ καὶ νῦν σύν τούτοις σὲ τιμῶντες, μακαρίζομεν  λέγοντες· Ὦ ἄνθρωπε τοῦ Θεοῦ, θεηγόρε ἐκφάντωρ, τῆς θείας ἐπιπνοίας· θεόφθογγον  ὄργανον, δογμάτων τῆς πίστεως ὁμολογίας θαυμαστῆς, πολύσοφον στόμα, τὸ πολύτιμον  σκεῦος τοῦ Παρακλήτου· ὁ ἄσειστος στῦλος τῆς ἐκκλησίας · σὺν τοῖς λοιποῖς  Πατράσι, τοῖς ἐν Ἑβδόμῃ Συνόδῳ, ἐκτενῶς ἱκέτευε , ὑπὲρ τῶν ψυχῶν ἡμῶν.
Καὶ νῦν.  Τῆς Ἑορτῆς

Δοξολογία Μεγάλη. ᾽Εκτενής.
Καὶ ᾽Απόλυσις.

ΕΙΣ ΤΗΝ ΛΕΙΤΟΥΡΓΙΑΝ

Τὰ Ἀντίφωνα τῆς Ἑορτῆς.
᾽Αντί τοῦ Τρισαγίου, τό, ῞Οσοι εἰς Χριστόν ἐβαπτίσθητε.

Ἀπόστολος τῆς Ἑορτῆς καὶ τοῦ Ἁγίου, ἴδε εἰς
τὴν ῾Εορτὴν τοῦ Ἁγ. Ἐλευθερίου, Δεκεμβρίου ΙΕ΄.

Εὐαγγέλιον τῆς ῾Εορτῆς καὶ τοῦ Ἁγίου.

Ζήτει εἰς τὴν αὐτὴν Ἑορτὴν τοῦ Ἁγ. Ελευθερίου.

Κοινωνικόν. Τῆς Ἑορτῆς.

Καὶ τοῦ Ἁγίου. Εἰς  μνημόσυνον αἰώνιον.

Μεγαλυνάρια
Δεῦτε αἱ  χορεῖαι τῶν εὐσεβῶν, ὕμνοις ἐγκωμίων, καταστέψωμεν εὐλαβῶς, Εὐθύμιον ὄντως, τὸν  θεῖον Ἱεράρχην καὶ Μάρτυρα Χριστοῦ τὸν μεγαλώνυμον.

Δεῦτε  Καισαρείας γόνον λαμπρόν καὶ Χιλῆς προστάτην, εὐφημήσωμεν οἱ πιστοί, ταν  Ἀρχιερέα καὶ Μάρτυρα Κυρίου, Εὐθύμιον τὸν νέον πάντες τιμήσωμεν.

Σέβας  ἀπονέμων τῷ τοῦ Χριστοῦ καὶ τῆς Θεοτόκου ἐκτύπωματι σχετικῶς, πικραῖς ἐξορίαις,  ἠλάθης Θεοφόρε καὶ θάνατον ὑπέστης, Πάτερ Εὐθύμιε.

ΤΥΠΙΚΟΝ ΑΚΟΛΟΥΘΙΑΣ.
Ἐὰν  ἑορτασθῇ ὁ Ἅγιος κατὰ τὴν Κυριακὴν μετὰ τὴν Χριστοῦ Γέννησιν, ἡ Ἀκολουθία  ψάλλεται οὕτως:
Τῷ Σαββάτῳ  ἑσπέρας, μετὰ τὸν Προοιμιακόν, εἰς τὸ Κύριε Ἐκέκραξα ψάλλομεν ἀναστάσιμα στιχηρὰ  δ΄, τῶν Θεοπροπατόρων γ΄. καὶ τοῦ Ἁγίου γ΄.
Δόξα τῶν  Θεοπροπατόρων καὶ νῦν τῆς Ἑορτῆς. Εἴσοδος, Φῶς ἱλαρόν, καὶ τὸ Μέγα Προκείμενον.  Τίς Θεὸς μέγας ὡς ὁ Θεὸς…
Τὰ  ἀναγνώσματα τοῦ Ἁγίου. Εἰς τὰ Ἀπόστιχα τὰ Ἀναστάσιμα στιχηρὰ. Δόξα τοῦ Ἁγίου  καὶν νῦν τῆς Ἑορτῆς.
Ἀπολυτίκια.Τὸ ἀναστάσιμον, τῶν Θεοπροπατόρων. Δόξα τοῦ Ἁγίου καὶ νῦν τῆς Ἑορτῆς  καὶ Ἀπόλυσις.

Τῇ Κυριακῇ  εἰς τὸν Ὄρθρον, μετὰ τὸν Ν΄. Ψαλμὸν, ὁ Τριαδικὸς κανών καὶ τὰ Τριαδικὰ Ἄξιόν  ἐστιν, εἶτα τὸ Τρισάγιον, τὸ Ἀπολυτίκιον Ἡ Γέννησίς σου.. καὶ ὁ Ἑξάψαλμος. Εἰς  τὸ Θεὸς Κύριος, τὰ Ἀπολυτίκια ὡς εἰς τὸν Ἑσπερινόν. Εἶτα τὸ Ψαλτήριον καὶ ὁ  Πολυέλεος. Τὰ ἀναστάσιμα καθίσματα ἀνὰ ἓν τοῦ Ἁγίου καὶ ἀνὰ ἓν τῆς  Ἑορτῆς.Εὐλογητάρια, ἡ Ὑπακοή, οἱ Ἀναβαθμοὶ τοῦ ἤχου καὶ τὸ Προκείμενον.Καὶ ἅπασα  ἡ τάξις τοῦ Ἑωθινοῦ Εὐαγγελίου. Κανόνες ὁ Ἀναστάσιμος, τῆς Ἑορτῆς, τῶν  Θεοπροπατόρων καὶ τοῦ Ἁγίου. Ἀπὀ γ΄. ᾠδῆς τὸ Ἀναστάσιμον Κοντάκιον καὶ ὁ οἶκος  ὁμοίως καὶ τὰ τοῦ Ἁγίου. Εἶτα τὸ κάθισμα τῶν Θεοπροπατόρων. Δόξα τοῦ Ἁγίου καὶ  νῦν τῆς Ἑορτῆς.
Ἀφ’ ἕκτης  κοντάκιον καὶ οἶκος τῶν Θεοπροπατόρων. Συναξάριον τῆς ἡμέρας, τοῦ Ἁγίου καὶ τὸ  ὑπόμνημα τῆς Κυριακῆς μετὰ τὴν Χριστοῦ Γέννησιν. Καταβασίαι. Ἔσωσε λαὸν, ἡ Θ΄.  ἀμφοτέρων τῶν κανόνων τῆς Ἑορτῆς. Ἐξαποστειλάρια, τὸ ἀναστάσιμον τῶν  Θεοπροπατόρων, τοῦ Ἁγίου καὶ τῆς Ἑορτῆς. Εἰς τοὺς Αἴνους, ἀναστάσιμα β΄., τῶν  Θεοπροπατόρων γ΄. καὶ τοῦ Ἁγίου γ΄ . Δόξα τῶν Θεοπροπατόρων, καὶ νῦν τῆς Ἑορτῆς.  Δοξολογία Μεγάλη, Ἐκτενὴς καὶ Ἀπόλυσις.
Εἰς τὴν  Λειτουργίαν, τὰ Ἀντίφωνα τῆς Ἑορτῆς. Εἰς τὸ β΄. ὁ ἐκ Παρθένου τεχθεὶς. Μετὰ τὴν  εἴσοδον. Δεῦτε προσκυνήσωμεν...ὁ ἀναστὰς ἐκ νεκρῶν, τὰ Ἀπολυτίκια. Κοντάκιον τῆς  Ἑορτῆς τὸ, Ὅσοι εἰς Χριστὸν ἐβαπτίσθητε, Ἀπόστολος καὶ Εὐαγγέλιον τῆς Κυριακῆς.  Εἰς τὸ, Ἐξαιρέτως Μεγάλυνον ψυχή μου… Στέργειν μὲν ἡμᾶς. Κοινωνικὸν τῆς Ἑορτῆς  καὶ τοῦ Ἁγίου. Ἀντὶ τοῦ Εἴδομεν τὸ Φῶς, τὸ, ἡ Γέννησἰς σου Χριστὲ καὶ Ἀπόλυσις.

᾽Εὰν  ἑορτασθῇ ἡ μνήμη τοῦ ῾Αγίου τὴν Κυριακὴν τῶν Ἁγίων Πατέρων τῆς Ζ΄. Οἰκουμενικῆς  Συνόδου, ἡ ἀκολουθία ψάλλεται οὕτως:
Τῷ Σαββάτῳ  Ἑσπέρας, μετὰ τὸν Προοιμιακόν, τὸ Μακάριος ἀνήρ.
Εἰς δὲ τὸ  Κύριε ἐκέκραξα ψάλλομεν Στιχηρὰ Ἀναστάσιμα δ΄., τῶν Ἁγίων Πατέρων γ΄. καὶ τοῦ  Ἁγίου γ΄. Δόξα τῶν Ἁγίων Πατέρων καὶ νῦν τὸ Θεοτοκίον τοῦ ἤχου. Εἴσοδος, τὸ Φῶς  ἱλαρόν, τὸ, Προκείμενον τὰ Ἀναγνώσματα τῶν Ἁγίων Πατέρων, καὶ τοῦ Ἁγίου.

Ἀπόστιχα τὰ  ᾽Αναστάσιμα. Δόξα τοῦ ῾Αγίου καὶ νῦν τῶν ῾Αγίων Πατέρων.
Ἀπολυτίκιον  τὸ, Ἀναστάσιμον,τῶν Ἁγίων Πατέρων. Δόξα τοῦ Ἁγίου καὶ νῦν Θεοτοκίον ὁμόηχον καὶ  Ἀπόλυσις.

Τῇ Κυριακῇ  εἰς τὸν Ὄρθρον. Μετὰ τὸν Ν.΄ Ψαλμὸν, ὁ Τριαδικὸς κανὼν καὶ τὰ Τριαδικὰ Ἄξιόν  ἐστιν, εἶτα τὸ Τρισάγιον, τὸ Ἀπολυτίκιον τῶν Ἁγίων Πατέρων καὶ ὁ Ἑξάψαλμος. Εἰς  τὸ Θεὸς Κύριος τὰ Ἀπολυτίκια, ὡς ἐν τῷ Ἑσπερινῷ. Εἶτα τὸ Ψαλτήριον καὶ ὁ  Πολυέλεος.
Μετὰ τὴν  α΄. Στιχολογίαν καθίσματα τὰ Ἀναστάσιμα. Μετὰ τὴν β΄. Στιχολογίαν καθίσματα τοῦ  Ἀγίου. Δοχεῖον ἀρετῶν.

Δόξα καὶ  νῦν Θεοτοκίον.
Ἦχος α΄. Τὸν τάφον σου Σωτήρ.
Εἰκόνα τὴν  σεπτήν, τοῦ ἐκ σοῦ προελθόντος, Μορφῇ τῇ καθ’ἡμᾶς καὶ τὴν σὴν Θεοτόκε, κηρύττων  ὀρθῶς σέβεσθαι, ὁ θεόφρων Εὐθύμιος, πᾶσαν κάκωσιν· ὑπὲρ αὐτῆς καθυπέστη καὶ νῦν  Δέσποινα τὴν σὴν θεώμενος δόξαν, ὑμνεῖ σου τὰς χάριτας.
Μετὰ τὸν  Πολυέλεον, τὰ Ἀναστάσιμα Εὐλογητάρια. Ἡ Ὑπακοὴ
καὶ κάθισμα  τοῦ Ἁγίου. Ὡς δῶρον θεόσδοτον.

Δόξα… Καὶ  νῦν… Θεοτοκίον.
Ἦχος δ΄. Ταχὺ προκατάλαβε.
Σαρκὶ καθ’  ὑπόστασιν, τεχθεὶς ὁ λόγος ἐκ σοῦ, διπλοῦς κόσμῳ πέφηνε καὶ τῆς ἀρχαίας ἀρᾶς,  ἡμᾶς ἐλυτρώσατο. Ὅθεν τὴν θείαν τούτου, προσκυνοῦντες Εἰκόνα, μέλπομεν Θεοτόκε,  τὰ πολλὰ μεγαλεῖα, τῆς σῆς ἀρρήτου δόξης, καὶ σὲ μεγαλύνομεν.

Τὰ Ἀντίφωνα  τοῦ ἤχου, τὸ Προκείμενον καὶ ἅπασα, ἡ τάξις τοῦ Ἑωθινοῦ Εὐαγγελίου. Οἱ Κανόνες,  ὁ Ἀναστάσιμος, τῆς Θεοτόκου, τῶν Ἁγίων Πατέρων καὶ τοῦ Ἁγίου. Μετὰ τὴν γ΄. ᾠδὴν  Κοντάκιον καὶ Οἶκος τὰ ἀναστάσιμα, ὁμοίως καὶ τὰ τοῦ Ἁγίου. Τὸ κάθισμα τῶν Ἁγίων  Πατέρων. Δόξα τοῦ Ἀγίου. Τοὺς πολλούς σου ἀγῶνας...
Καὶ νῦν.  Θεοτοκίον.
Ἦχος πλ. α΄. Τὸν Συνάναρχον Λόγον.
Τὸν  Δεσπότην τῶν ὅλων σαρκί κυήσασαν, σαρκωθέντα ἀφράστως ἐκ τῶν αἱμάτων σου, πρὸς  Θεὸν καταλλαγὴ κόσμου γεγέννησαι· ῞Οθεν μὴ παύσῃ πρὸς αὐτόν, μεσιτείᾳ μητρικῇ,  πρεσβεύουσα Θεοτόκε, ὑπὲρ τῶν πίστει τιμώντων, τὴν χαριτόβρυτον Εἰκόνα Σου.

Μετά τὴν  ς΄. ᾠδήν, Κοντάκιον καὶ οἶκος τῶν ῾Αγίων Πατέρων, τό, Συναξάριον τῆς ἡμέρας καὶ  τοῦ Ἁγίου καὶ τὸ ὑπόμνημα τῶν Ἁγίων Πατέρων.

Καταβασίαι.  ᾽Ανοίξω τὸ στόμα μου. Τὴν Τιμιωτέραν. Ἐξαποστειλάρια τὸ Ἀναστάσιμον, τῶν Ἁγίων  Πατέρων, τοῦ Ἁγίου καὶ τὸ Θεοτοκίον. Πρεσβείαις ῾Υπεράγαθε… ἴδε εἰς τὸ Μηναῖον  ἐν τῇ ἑορτῇ τῶν ῾Αγίων Πατέρων. Εἰς τοὺς Αἴνους. Ἱστῶμεν Στίχους η΄. καὶ  ψάλλομεν Στιχηρὰ Ἀναστάσιμα β΄. τῶν ῾Αγίων Πατέρων γ΄. καὶ τοῦ Ἁγίου γ ΄. Δόξα  τῶν ῾Αγίων Πατέρων καὶ νῦν Ὑπερευλογημένη. Δοξολογία Μεγάλη, ᾽Εκτενὴς καὶ  Ἀπόλυσις

ΕΙΣ ΤΗΝ ΛΕΙΤΟΥΡΓΙΑΝ

Τά Τυπικά,  οἱ Μακαρισμοὶ εἰς Στίχους ιβ΄. Ψάλλομεν τῆς Ὀκτωήχου δ΄. τῶν Ἁγίων Πατέρων τὴν  γ΄. ᾠδὴν καὶ ἐκ τοῦ Ἁγίου τὴν ς΄. ᾠδήν.
'Απόστολος  καὶ Εὐαγγέλιον, τῶν ῾Αγίων Πατέρων.

Κοινωνικόν.  Αἰνεῖτε τὸν Κύριον.

Καὶ τοῦ Ἁγίου.  Εἰς μνημόσυνον αἰώνιον.

Μεγαλυνάρια.
</document>
