<?xml version="1.0" encoding="UTF-8"?>
<document book="min_ext" part="dec" name="10c_dec" title="Οὗ ἡ μνήμη  τελεῖται τῇ 10ῃ Δεκεμβρίου.">
ΑΣΜΑΤΙΚΗ ΑΚΟΛΟΥΘΙΑ ΤΟΥ ΕΝ ΑΓΙΟΙΣ
ΑΣΜΑΤΙΚΗ  ΑΚΟΛΟΥΘΙΑ ΤΟΥ ΕΝ ΑΓΙΟΙΣ ΠΑΤΡΟΣ ΗΜΩΝ
ΑΘΑΝΑΣΙΟΥ  ΕΠΙΣΚΟΠΟΥ ΜΕΘΩΝΗΣ
Οὗ ἡ μνήμη  τελεῖται τῇ 10ῃ Δεκεμβρίου
ΕΡΓΟΝ ΤΩΝ
ΜΗΤΡΟΠΟΛΙΤΟΥ  ΠΡῼΗΝ ΠΑΤΡΩΝ ΝΙΚΟΔΗΜΟΥ
ΑΡΧΙΜ.  ΝΙΚΟΔΗΜΟΥ Γ. ΑΕΡΑΚΗ
ΚΑΙ ΑΓΝΩΣΤΟΥ  ΠΑΛΑΙΟΥ ΥΜΝΟΓΡΑΦΟΥ.

ΕΝ Τῼ ΜΙΚΡῼ  ΕΣΠΕΡΙΝῼ

Εἰς τὸ Κύριε ἐκέκραξα  ἱστῶμεν στίχους δ', καὶ ψάλλομεν τὰ ἑξῆς Στιχηρὰ Προσόμοια.
῏Ηχος α'. Τῶν  οὐρανίων ταγμάτων.
Τὸν ᾽Αθανάσιον ὕμνοις  σεπτῶς τιμήσωμεν, Μεθώνης τὸν ποιμένα, καὶ πιστῶν τὸν προστάτην, στῦλον  ᾽Εκκλησίας, καὶ ἀρετῆς, θεοτίμητον ἄγαλμα, τῆς ἡσυχίας τὸν ἔνδοξον ἐραστήν,  ἐπισκόπων ἐγκαλλώπισμα.

Τὸν φρυκτωρὸν τῆς Μεθώνης  ἀνευφημήσωμεν, ᾽Αθανάσιον θεῖον, τὸν λαμπρὸν ἱεράρχην, πρότυπον τῆς πίστεως, καὶ  φρουρόν, ᾽Αντιδίκου πολέμιον, ἀληθειῶν ᾽Εκκλησίας μυσταγωγόν, ὀρθοδόξων τὸ  προπύργιον.

Ἀθανασίας ἐπώνυμον  ἀνυμνήσωμεν, ᾽Αθανάσιον μύστην, ἀθανάτου τε δόξης, μέτοχον καὶ κλέος, τοῦ  οὐρανοῦ, ἐπισκόπων ἀγλάϊσμα τῆς εὐσεβείας ὑπέρμαχον ἀθλητήν, τοῦ Χριστοῦ τὸ  ἀφομοίωμα.

Τὸν τῆς Μεθώνης ἐπίσκοπον  καταστέψωμεν, ᾽Αθανάσιον ὕμνοις, καὶ ἀνθέων στεφάνοις· οὗτος γὰρ ἐποίμανεν  εὐσεβῶς, ἐκλογάδα τὴν ἔμφρονα, διά τε λόγων καὶ ἤθους θεοπρεποῦς, καὶ τὸ  ποίμνιον
ἐστήριξεν.
Δόξα.  ῏Ηχος β'.
Σήμερον τῶν φιλεόρτων ἡ  σεπτὴ χορεία, ἐν ᾠδαῖς καὶ ὕμνοις, τὸν ἔνθεον φρυκτωρὸν τῆς Μεθώνης, τὸν ἐν  ἀθανασίᾳ ᾽Αθανάσιον, ἑορταστικῶς ἐγκωμιάσωμεν. Οὗτος γὰρ ὁσιακῶς ἐνασκηθείς,  τοὺς τῆς Μεθώνης ᾽Εκκλησίας οἴακας ἐδέξατο, καὶ εἰς νομὰς σωτηρίους τὸ ποίμνιον  ὡδήγησεν. Λιταῖς αὐτοῦ Κύριε, σῶσον τὰς ψυχὰς ἡμῶν.
Καὶ νῦν.  Θεοτοκίον. ῾Ο αὐτός.
Τὴν πᾶσαν ἐλπίδα μου, εἰς  σὲ ἀνατίθημι, Μῆτερ τοῦ Θεοῦ· φύλαξόν με ὑπὸ τὴν σκέπην σου.

Εἰς τὸν  Στίχον Στιχηρὰ Προσόμοια.
῏Ηχος β'.  Οἶκος τοῦ ᾽Εφραθᾶ.
Δεῦτε τὸν ἀρετῆς,  πανένδοξον ποιμένα, Μεθώνης τὸν προστάτην, τιμήσωμεν ἐν ὕμνοις, τὸν θεῖον  ᾽Αθανάσιον.

Στίχος.  Τὸ στόμα μου λαλήσει σοφίαν, καὶ ἡ μελέτη τῆς καρδίας μου σύνεσιν.

Χαίρει ὁ οὐρανός, ἐν  κόλποις νῦν κατέχων, Μεθώνης ῾Ιεράρχην, τὸν τῆς ἀθανασίας, ἐπώνυμον καὶ μέτοχον.

Στίχος.  Οἱ ἱερεῖς σου, Κύριε, ἐνδύσονται δικαιοσύνην, καὶ οἱ ῞Οσιοί σου ἀγαλλιάσονται.

Ὕμνοις τε καὶ ᾠδαῖς,  ἐπίσκοπον Μεθώνης, τιμήσωμεν ἐνθέως, δοξάσαντα ἐν ἔργοις Τριάδος θεῖον ὄνομα.
Δόξα.  Τριαδικόν. ῞Ομοιον.
Μόνε Δημιουργέ τῆς κτίσεως  ἁπάσης Πάτερ, Υἱὲ καὶ Πνεῦμα, περίσῳζε καὶ σκέπε, τοὺς πίστει σοι λατρεύοντας.
Καὶ νῦν.  Θεοτοκίον.
Πάναγνε Μαριάμ, γεννήσασα  τὸν Κτίστην, ἱκέτευε τοῦ σῶσαι, τοὺς πίστει ἀνυμνοῦντας, τὸ θεῖον Αὐτοῦ ὄνομα.

ΕΝ Τῼ ΜΕΓΑΛῼ  ΕΣΠΕΡΙΝῼ

Μετὰ  τὸν Προοιμιακὸν στιχολογοῦμεν τὴν α' στάσιν τοῦ,  Μακάριος ἀνήρ.  Εἰς δὲ τό, Κύριε ἐκέκραξα ἱστῶμεν στίχους ς' καὶ  ψάλλομεν Στιχηρὰ Προσόμοια.
῏Ηχος β'. ῞Οτε  ἐκ τοῦ ξύλου.
Μύρου εἰς ὀσμὴν τοῦ  νοητοῦ, τοῦ ἐκκενωθέντος ἀφάτῳ, πλούτῳ χρηστότητος, χαίρων ᾽Αθανάσιε συντόνως  ἔδραμες, καὶ πλησθεὶς θείας χάριτος, ἡδύπνοον σκεῦος, ὅλος ἐχρημάτισας, τὴν  εὐωδίαν Χριστοῦ, πᾶσιν ἱεράρχα προχέων· ὅθεν καὶ ἡ θεία σου λάρναξ, μύρα ἰαμάτων  βλύζει πάντοτε.

Δεῦτε φιλεόρτων ὁ χορός,  συγκροτησαμένων χορείαν, πνευματοκίνητον, ὕμνοις εὐφημήσωμεν, καὶ μελῳδήμασι,  τὸν σοφὸν ᾽Αθανάσιον, τὸν ἱερομύστην, ἄγγελον ἐπίγειον, βροτὸν οὐράνιον, κόσμον  μοναστῶν, ἱερέων καύχημα τερπνὸν δεδειγμένον, τὸ τῶν Μεθωνέων ἐγκαλλώπισμα.

Δεῦρο οὐρανόθεν καταπτάς,  πάρεσο μακάριε πάτερ, συμπανηγύριζε, τοῖς ἐπιτελοῦσί σου, τὴν ἱερὰν ἑορτήν, τοῦ  χοροῦ προηγούμενος, τῶν σῶν ὑμνηπόλων, καὶ ἀνακρουόμενος, τὸ ὑμνητήριον μέλος,  καὶ τὴν ἄφθονον χάριν, σοί τὴν ἐκ Θεοῦ δεδομένην, ἀγαθοπρεπῶς μεταβιβάζων ἡμῖν.
Δόξα.  Ἦχος πλ. β'.
Δίκαιος ὡς φοῖνιξ ἀνθῶν,  ψαλμικῶς καρπὸν, ὡραῖον τῶν ἀρετῶν, φέρων τε καλὸν ὡράθης, ᾽Αθανάσιε πατὴρ ἡμῶν,  τῶν σῶν δέ φύλλων, ἡ φρουροῦσα θεία χάρις, ὄντως οὐκ ἀπεῤῥύη· ὑφ' ἧς  κατευθυνόμενος εὐωδῶς διανύεις πάντα σου τὸν βίον ἐν ᾧ μοναζόντων σύστημα  ἐῤῥύθμισας, περιουσίου καθηγήσω θείου λαοῦ, καὶ πρὸς τὴν γῆν τὴν ἐπηγγελμένην,  πρᾳέσι πάντας καθωδήγησας, εἰς Χριστοῦ βασιλείαν, μισθὸν τῶν πόνων ἀπείληφας· ἐν  ᾗ μὴ ἐλλίπῃς μνημονεύων ἡμῶν, τῶν ἐκτελούντων τὴν μνήμην σου, τοῦ σωθῆναι τὰς  ψυχάς ἡμῶν.
Καὶ νῦν.  Θεοτοκίον. ῾Ο αὐτός.
Τίς μὴ μακαρίσει σε,  Παναγία Παρθένε; τίς μὴ ἀνυμνήσει σου, τὸν ἀλόχευτον τόκον; ὁ γὰρ ἀχρόνως ἐκ  Πατρὸς ἐκλάμψας Υἱὸς μονογενής, ὁ αὐτὸς ἐκ σοῦ τῆς ῾Αγνῆς προῆλθεν, ἀφράστως  σαρκωθείς, φύσει Θεὸς ὑπάρχων, καὶ φύσει γενόμενος ἄνθρωπος δι' ἡμᾶς· οὐκ εἰς  δυάδα προσώπων τεμνόμενος, ἀλλ' ἐν δυάδι φύσεων, ἀσυγχύτως γνωριζόμενος. Αὐτὸν  ἱκέτευε, σεμνὴ Παμμακάριστε, ἐλεηθῆναι τὰς ψυχὰς ἡμῶν.

Εἴσοδος. Φῶς ἱλαρόν,  τὸ προκείμενον τῆς ἡμέρας καὶ τὰ ᾽Αναγνώσματα.
Παροιμιῶν τὸ  ᾽Ανάγνωσμα.
(Κεφ. ι,' 7.  γ,' 13)
Μνήμη δικαίου μετ'  ἐγκωμίων, καὶ εὐλογία Κυρίου ἐπὶ κεφαλὴν αὐτοῦ. Μακάριος ἄνθρωπος, ὃς εὗρε  σοφίαν, καὶ θνητός, ὃς εἰδε φρόνησιν. Κρεῖσσον γὰρ αὐτὴν ἐμπορεύεοθαι, ἢ χρυσίου  καὶ ἀργυρίου θησαυρούς. Τιμιωτέρα δέ ἐστι λίθων πολυτελῶν· οὐκ ἀντιτάσσεται αὐτῇ  οὐδὲν πονηρόν· εὔγνωστός ἐστι πᾶσι τοῖς ἐγγίζουσιν αὐτῇ· πᾶν δὲ τίμιον, οὐκ  ἄξιον αὐτῆς ἐστιν. ᾽Εκ γὰρ τοῦ στόματος αὐτῆς ἐκπορεύεται δικαιοσύνη, νόμον δὲ  καὶ ἔλεον ἐπὶ γλώσσης φορεῖ. Τοιγαροῦν ἀκούσατέ μου, ὦ τέκνα, σεμνὰ γὰρ ἐρῶ· καὶ  μακάριος ἄνθρωπος, ὃς τὰς ἐμὰς ὁδοὺς φυλάξει. Αἱ γὰρ ἔξοδοί μου, ἔξοδοι ζωῆς,  καὶ ἑτοιμάζεται θέλησις παρὰ Κυρίου. Διὰ τοῦτο παρακαλῶ ὑμᾶς, καὶ προΐεμαι ἐμὴν  φωνὴν υἱοῖς ἀνθρώπων. ῞Οτι ἐγὼ ἡ σοφία κατεσκεύασα βουλὴν καὶ γνῶσιν καὶ  ἔννοιαν, ἐγὼ ἐπεκαλεσάμην. ᾽Εμὴ βουλὴ καὶ ἀσφάλεια, ἐμὴ φρόνησις, ἐμὴ δὲ ἰσχύς.  ᾽Εγὼ τοὺς ἐμὲ φιλοῦντας ἀγαπῶ, οἱ δὲ ἐμὲ ζητοῦντες, εὑρήσουσι χάριν. Νοήσατε  τοίνυν ἄκακοι πανουργίαν, οἱ δὲ ἀπαίδευτοι ἔνθεσθε καρδίαν. Εἰσακούσατέ μου καὶ  πάλιν· σεμνὰ γὰρ ἐρῶ, καὶ ἀνοίγω ἀπὸ χειλέων ὀρθά. ῞Οτι ἀλήθειαν μελετήσει ὁ  λάρυγξ μου, ἐβδελυγμένα δὲ ἐναντίον ἐμοῦ χείλη ψευδῆ. Μετὰ δικαιοσύνης πάντα τὰ  ῥήματα τοῦ στόματός μου· οὐδὲν σκολιόν, οὐδὲ στραγγαλιῶδες. Πάντα εὐθέα ἐστὶ  τοῖς νοοῦσι, καὶ ὀρθὰ τοῖς εὑρίσκουσι γνῶσιν. Διδάσκω γὰρ ὑμῖν ἀληθῆ, ἵνα  γένηται ἐν Κυρίῳ ἡ ἐλπὶς ὑμῶν, καὶ πλησθήσεσθε Πνεύματος.
Παροιμιῶν τὸ  ᾽Ανάγνωσμα.
(Κεφ. ι', 31)
Στόμα δικαίου ἀποστάζει  σοφίαν, γλῶσσα δὲ ἀδίκου ἐξολεῖται. Χείλη ἀνδρῶν δικαίων ἐπίστανται χάριτας,  στόμα δὲ ἀσεβῶν καταστρέφεται. Ζυγοὶ δόλιοι, βδέλυγμα ἐνώπιον Κυρίου· στάθμιον  δὲ δίκαιον, δεκτὸν αὐτῷ, Οὗ ἐὰν εἰσέλθῃ ὕβρις, ἐκεῖ καὶ ἀτιμία· στόμα δὲ  ταπεινῶν μελετᾷ σοφίαν. Τελειότης εὐθέων ὁδηγήσει αὐτούς, καὶ ὑποσκελισμὸς  ἀθετούντων προνομεύσει αὐτούς. Οὐκ ὠφελήσει ὑπάρχοντα ἐν ἡμέρᾳ θυμοῦ, δικαιοσύνη  δὲ ῥύσεται ἀπὸ θανάτου. ᾽Αποθανὼν δίκαιος ἔλιπε μετάμελον· πρόχειρος δὲ γίνεται  καὶ ἐπίχαρτος ἀσεβῶν ἀπώλεια, Δικαιοσύνη ἀμώμου ὀρθοτομεῖ ὁδούς, ἀσέβεια δὲ  περιπίπτει ἀδικίᾳ. Δικαιοσύνη ἀνδρῶν ὀρθῶν ῥύσεται αὐτούς, τῇ δὲ ἀβουλίᾳ  ἁλίσκονται παράνομοι. Τελευτήσαντος ἀνδρὸς δικαίου, οὐκ ὄλλυται ἐλπίς· τὸ δὲ  καύχημα τῶν ἀσεβῶν ὄλλυται. Δίκαιος ἐκ θήρας ἐκδύνει, ἀντ' αὐτοῦ δὲ παραδίδοται  ὁ ἀσεβής. ᾽Εν στόματι ἀσεβῶν, παγὶς πολίταις, αἴσθησις δὲ δικαίων, εὔοδος. ᾽Εν  ἀγαθοῖς δικαίων κατώρθωται πόλις, καὶ ἐν ἀπωλείᾳ ἀσεβῶν ἀγαλλίαμα. ᾽Εν εὐλογίᾳ  εὐθέων ὑψωθήσεται πόλις· στόματι δὲ ἀσεβῶν κατασκαφήσεται. Μυκτηρίζει πολίτας  ἐνδεὴς φρενῶν, ἀνὴρ δὲ φρόνιμος ἡσυχίαν ἄγει.
Σοφίας  Σολομῶντος τὸ ᾽Ανάγνωσμα.
(Κεφ. δ', 7)
Δίκαιος, ἐὰν φθάσῃ  τελευτῆσαι, ἐν ἀναπαύσει ἔσται. Γῆρας γὰρ τίμιον οὐ τὸ πολυχρόνιον, οὐδὲ ἀριθμῷ  ἐτῶν μεμέτρηται. Πολιὰ δέ ἐστι, φρόνησις ἀνθρώποις, καὶ ἡλικία γήρως, βίος  ἀκηλίδωτος. Εὐάρεστος Θεῷ γενόμενος, ἠγαπήθη· καὶ ζῶν μεταξὺ ἁμαρτωλῶν,  μετετέθη. ῾Ηρπάγη, μὴ κακία ἀλλάξῃ σύνεσιν αὐτοῦ, ἢ δόλος ἀπατήσῃ ψυχὴν αὐτοῦ.  Βασκανία γὰρ φαυλότητος ἀμαυροῖ τὰ καλά, καὶ ῥεμβασμὸς ἐπιθυμίας μεταλλεύει νοῦν  ἄκακον. Τελειωθεὶς ἐν ὀλίγῳ, ἐπλήρωσε χρόνους μακρούς· ἀρεστὴ γὰρ ἦν Κυρίῳ ἡ  ψυχὴ αὐτοῦ· διὰ τοῦτο ἔσπευσεν ἐκ μέσου πονηρίας. Οἱ δὲ λαοὶ ἰδόντες καὶ μὴ  νοήσαντες, μηδὲ θέντες ἐπὶ διανοίᾳ τὸ τοιοῦτον, ὅτι χάρις καὶ ἔλεος ἐν τοῖς  ὁσίοις αὐτοῦ, καὶ ἐπισκοπὴ ἐν τοῖς ἐκλεκτοῖς αὐτοῦ.

Εἰς τὴν  Λιτήν.
Ψάλλομεν  Στιχηρὰ ᾽Ιδιόμελα.
῏Ηχος α'.
Ἀθανάσιον τὸν τῆς Μεθώνης  πανένδοξον ῾Ιεράρχην, πανηγυρικῶς καὶ πνευματικῶς, ἡ τῶν ὀρθοδόξων ὁμήγυρις, ἐν  ἐγκωμίων ἄνθεσι καταστέψωμεν, βοῶντες ἐνθεαστικῶς πρὸς αὐτόν· Χαίροις ὁ τῆς  ἀρετῆς μανικὸς ἐραστής, καὶ τῆς εὐλαβείας θεοτίμητος διδάσκαλος. Χαίροις ὁ τῆς  ἀθανασίας κάτοχος, καὶ ὁ τῶν ἀῤῥήτων ἐν οὐρανοῖς ἀγαθῶν μέτοχος. Ὡς σαββατίζων  ἐν τῇ ἄνω Σιών, ἀδιαλείπτως πρέσβευε ῞Αγιε τῷ αἰωνίῳ Τριαδικῷ Θεῷ, ὑπὲρ τῶν  ψυχῶν ἡμῶν.
῏Ηχος β'.
Δεῦτε φιλεόρτων ὁ  σύλλογος, τὸν τῆς Μεθώνης θεοδώρητον ᾽Επίσκοπον ᾽Αθανάσιον, ἐνθεαστικοῖς ὕμνοις  ἀνευφημήσωμεν λέγοντες· Χαῖρε ἀσκητὰ ῾Ιεράρχα, τῇ προσευχῇ προσεδρεύων, καὶ τῇ  ἀσκήσει τελειούμενος. Χαῖρε τὸ τῆς ἁγιότητος δοχεῖον, τὸ ἀναβλύζον τοῖς πιστοῖς,  τὸ τῆς τελειότητος πανευῶδες ἄρωμα. Χαῖρε ὁ τῆς ᾽Εκκλησίας στολισμός, καὶ τῶν  πιστῶν ἐν πνεύματι ἀπλανὴς ὁδηγός. Εὐλαβῶς σε καθικετεύομεν, τῆς ἀθανασίας  μέτοχε, πρέσβευε ἐκτενῶς ὑπὲρ τῶν τιμώντων σε.
῞Ετερον. ῏Ηχος  β΄.
Κατέλιπες τὰ ἐν κόσμῳ, καὶ  τῷ Χριστῷ ἠκολούθησας ἐκ νεότητος, ὅσιε, ὑποταξάμενος πᾶσι τοῖς μένουσι, καὶ  συνταξάμενος πᾶσι τοῖς μέλλουσι· πάτερ ᾽Αθανάσιε, πρέσβευε Χριστῷ τῷ Θεῷ σωθῆναι  τὰς ψυχὰς ἡμῶν.
῏Ηχος γ'.
Τὸν τῆς ᾽Αθανασίας  ἐπώνυμον, κλέος τῆς Μεθώνης ᾽Αθανάσιον, πανευφροσύνως πιστοὶ τιμήσωμεν. Οὖτος  γὰρ ἐν ἀγρυπνίᾳ, νηστείᾳ τε καὶ προσευχῇ, τῇ τῆς ἀσκήσεως ἀκολουθήσας τρίβῳ, τῆς  τοῦ ἁγιασμοῦ καὶ τελειότητος χάριτος κατηξιώθη. Διὸ Πνεύματι ῾Αγίῳ ποιμὴν καὶ  διδάσκαλος τῆς ἐν Μεθώνῃ ᾽Εκκλησίας ἐπαξίως κατέστη. ῞Οθεν καὶ ἡμεῖς θεοπρεπῶς,  τὴν αὐτοῦ ὑπερήδιστον χάριν ἐπικαλούμενοι, αἰτησώμεθα τὴν τῶν ψυχῶν ἡμῶν  σωτηρίαν καὶ ἐν ἁγιασμῷ τελείωσιν.
῏Ηχος δ'.
Ἐν πνευματικῇ ἀγαλλιάσει,  τὸν τῆς Μεθώνης ἔνδοξον ῾Ιεράρχην ᾽Αθανάσιον, ἐγκωμίων ᾠδαῖς εὐφημήσωμεν. Οὗτος  γὰρ τὸ σῶμα ὑποπιάσας καὶ δουλαγωγῶν, καὶ ἀδιαλείπτως τὸν καλὸν τῆς ἀρετῆς ἀγῶνα  ἀγωνιζόμενος, τὴν τῆς ἁγιότητος κλίμακα ἀνῆλθε, καὶ τὴν κορυφὴν τῆς ἁγιότητος,  τὸν ἀθεώρητον Κύριον, χάριτι Αὐτοῦ θεωρῶν, καὶ ὑπ' Αὐτοῦ ἀεὶ δυναμούμενος,  ἱεροπρεπῶς καὶ ἁγιοπατερικῶς, τὴν Τούτου ᾽Εκλογάδα ἐποίμανε. Διὸ πιστοὶ οἱ τὴν  λύτρωσιν ποθοῦντες, ἐν ταπεινώσει τὸν ἡγιασμένον ῾Ιεράρχην καθικετεύσωμεν,  πρεσβεύειν ἀπαύστως τῷ Κυρίῳ, ὑπὲρ τῶν ψυχῶν ἡμῶν.
Δόξα.  Ἦχος πλ. α'.
Δεῦτε χριστοφόροι λαοί,  λόγοις καὶ ἐγκωμίοις, τὸν τῆς Μεθώνης Ποιμένα ἱεροπρεπῆ ᾽Αθανάσιον ἐνθεαστικοῖς  ὕμνοις τιμήσωμεν λέγοντες · Χαίροις ὁ τῆς ἀθανασίας ἐπώνυμος καὶ μέτοχος, ὁ ἐν  οὐρανίοις δώμασι, μετὰ τῶν ἡγιασμένων ἀεὶ ἀναπαυόμενος. Χαίροις ὁ ποιμὴν ὁ  καλός, ὁ τοῦ ᾽Αρχιποίμενος Χριστοῦ μαθητής τε καὶ μιμητής, τῶν πιστῶν δὲ  θεοδώρητος τῆς πίστεως καὶ τῆς ἀρετῆς ὁδηγός. Πρέσβευε ἐκτενῶς, σοῦ δεόμεθα,  ἀθάνατε ᾽Αθανάσιε, τῷ Θεανθρώπῳ Χριστῷ, ῥυσθῆναι ἡμᾶς ἐκ τῶν παγίδων τοῦ ἐχθροῦ,  καὶ σωθῆναι τὰς ψυχὰς ἡμῶν.
Καὶ νῦν.  Θεοτοκίον. Ὁ αὐτός.
Μακαρίζομέν σε Θεοτόκε  Παρθένε καὶ δοξάζομέν σε οἱ πιστοὶ κατὰ χρέος, τὴν πόλιν τὴν ἄσειστον, τὸ τεῖχος  τὸ ἄῤῥηκτον, τὴν ἀῤῥαγῆ προστασίαν, καὶ καταφυγὴν τῶν ψυχῶν ἡμῶν.

Εἰς τὸν  Στίχον, Στιχηρὰ Προσόμοια.
Μητροπολίτου  πρῴην Πατρῶν Νικοδήμου.
῏Ηχος δ'.  ῎Εδωκας σημείωσιν.
Ἔδωκας Φιλάνθρωπε, τῷ  ταπεινῷ σου θεράποντι, ἁγιότητος χάρισμα, φωτίσματι θείῳ σου, καὶ πολλοῖς ἀγῶσι,  βίου πολιτείαν διαδραμόντι εὐλαβῶς, καὶ τῷ ναῷ σου φοιτῶντι πάντοτε· ὅθεν  εὐηρέστησε, καὶ εἰς ζωὴν τὴν αἰώνιον, ἐπορεύθη ὁ δοῦλός σου, ἱερὸς ᾽Αθανάσιος.

Στίχος.  Τὸ στόμα μου λαλήσει σοφίαν, καἱ ἡ μελέτη τῆς καρδίας μου σύνεσιν.

Κόποις καὶ παλαίσμασι,  πολιτευθεὶς ὁ θεσπέσιος, τῷ Χριστῷ εὐηρέστησε, σεπτὸς ᾽Αθανάσιος, καὶ ἀθανασίᾳ  τοῦ Παραδείσου ἀφορῶν, κατηξιώθη αὐτῆς ὡς ἔνζηλος· διὸ αὐτὸν γεραίρομεν, καὶ ἐν  ᾠδαῖς μακαρίζομεν, ὡς ἡμέτερον πρόμαχον, καὶ ἐπίσκοπον ἔνδοξον.

Στίχος.  Οἱ ἱερεῖς σου, Κύριε, ἐνδύσονται δικαιοσύνην, καὶ οἱ ῞Οσιοί σου ἀγαλλιάσονται.

Θώρακα τῆς πίστεως, ὁ  ἱερὸς ἐνδυσάμενος, τῆς Μεθώνης ἀγλάϊσμα, σεπτὸς ᾽Αθανάσιος, ὡς ἱεροφάντωρ.  Χαίρων δ' ἐν Κυρίῳ, οὐρανομύστης γεγονώς, τοῖς οὐρανίοις Αὐτοῦ καλέσμασιν, ἡμᾶς  προσαναβαίνοντας, καλεῖ εἰς θείαν συνέντευξιν, καὶ ζωὴν τὴν αἰώνιον, Χριστοῦ τοῦ  Θεοῦ ἡμῶν.
Δόξα.  ῏Ηχος πλ. β΄.
Ἀρχιμ.  Νικοδήμου Γ. ᾽Αεράκη.
Σήμερον τὸν τῆς ἀθανασίας  ἐπώνυμον, καὶ τὸν τῆς Μεθώνης μέγαν ῾Ιεράρχην ἀθάνατον ᾽Αθανάσιον, ἐν ἐγκωμίων  ᾠδαῖς εὐφημήσωμεν λέγοντες· Χαίροις τῆς ἐν ἡσυχίᾳ ἀρετῆς, καὶ τῆς καρπογόνου  ἀσκήσεως, πανθαύμαστε ἐραστά· χαίροις τῆς ἐν Μεθώνῃ ᾽Εκκλησίας θεόσοφε πρόεδρε  και τῆς λογικῆς ποίμνης τοῦ Χριστοῦ ἀξιάγαστε διδάσκαλε. Χαίροις τῶν ἁγίων  ἰσοστάσιε, καὶ τῶν Πατέρων ὁμότροπε. Ὡς ἐν Παραδείσῳ οἰκῶν, καὶ πρὸς Χριστὸν τὸν  Θεόν παῤῥησίαν ἔχων, πρέσβευε ἐκτενῶς, ὑπὲρ τῶν ψυχῶν ἡμῶν.
Καὶ νῦν.  Θεοτοκίον. ῾Ο αὐτός.
Θεοτόκε σὺ εἶ ἡ ἄμπελος ἡ  ἀληθινή, ἡ βλαστήσασα τὸν καρπὸν τῆς ζωῆς. Σὲ ἱκετεύομεν πρέσβευε, Δέσποινα,  μετὰ τοῦ Ἱεράρχου, καὶ πάντων τῶν ῾Αγίων, ἐλεηθῆναι τὰς ψυχὰς ἡμῶν.

᾽Απολυτίκιον.
῏Ηχος δ.  Κανόνα πίστεως.
Μητροπολίτου  πρῴην Πατρῶν Νικοδήμου.
Χριστὸν τὸν Κύριον, ἱερὲ  ᾽Αθανάσιε, ἀγαπήσας ἐλάτρευσας, ἐν τῷ βίῳ σου ἅπαντι, καὶ τῷ κόσμῳ ἐδίδαξας,  πίστιν Αὐτῷ ἐκτρέφειν, ἁγιότητος κλῆσιν, ζῆν δὲ δεικνύεις πᾶσι κατ' εἰκόνα  ᾽Εκείνου. Διὸ ταῖς σαῖς πρεσβείαις ἡμῖν Αὐτὸν καθικέτευε.
῝Ετερον. ῏Ηχος  πλ. α'. Τὸν συνάναρχον Λόγον.
᾽Αρχιμ.  Νικοδήμου Γ. ᾽Αεράκη.
Ἀθανάσιον ὕμνοις,  ἀνευφημήσωμεν, τὸν Μεθώνης προστάτην καὶ θαυμαστὸν φρυκτωρόν, ἀρετῆς τὸν  ἐραστήν, καὶ ἁγιότητος· οὗτος ἠξίωται τιμῆς ἐπισκόπου τῶν πιστῶν, καὶ χάριτος  τῶν θαυμάτων· ἱκετεύει δὲ τῷ Κυρίῳ, τοῦ ἐλεῆσαι καὶ φωτίσαι ἡμᾶς.
Δόξα. Καὶ νῦν.  Θεοτοκίον. Ὁ αὐτός.
Χαῖρε, πύλη Κυρίου ἡ  ἀδιόδευτος· χαῖρε, τεῖχος καὶ σκέπη τῶν προστρεχόντων εἰς σέ· χαῖρε, ἀχείμαστε  λιμήν, καὶ ἀπειρόγαμε, ἡ τεκοῦσα εν σαρκὶ τὸν ποιητήν σου καὶ Θεόν, πρεσβεύουσα  μὴ ἐλλίπης, ὑπὲρ τῶν ἀνυμνούντων καὶ προσκυνούντων τὸν Τόκον σου.

ΕΙΣ ΤΟΝ ΟΡΘΡΟΝ

Καθίσματα.  ᾽Αρχιμ. Νικοδήμου Γ. ᾽Αεράκη.
Μετὰ  τὴν α΄. Στιχολογίαν. Κάθισμα.
῏Ηχος πλ. α΄.  Τὸν Συνάναρχον Λόγον.
Ἁγιότητος ἄνθος, καρπὸν  ἀσκήσεως, τῆς προσευχῆς εὐωδίαν καὶ
τῆς νηστείας βλαστόν,  ἀνυμνήσωμεν λαμπρῶς τὸν ᾽Αθανάσιον,
μέγαν Μεθώνης φρυκτωρόν,  καὶ πιστῶν μυσταγωγόν, διδάσκαλον
ἀληθείας, ἐπαξίως δὲ  εἰληφότα, τὸ θεῖον στέφος ἐκ χειρὸς τοῦ Χριστοῦ.
Δόξα. Καὶ νῦν.  Θεοτοκίον.
Χαῖρε πύλη Κυρίου ἡ  ἀδιόδευτος· Χαῖρε τεῖχος καὶ σκέπη τῶν προστρεχοντων εἰς σέ· Χαῖρε ἀχείμαστε  λιμὴν καὶ ἀπειρόγαμε· ἡ τεκοῦσα ἐν σαρκί, τὸν ποιητήν σου καὶ Θεόν, πρεσβεύουσα  μὴ ἐλλίπῃς, ὑπὲρ τῶν ἀνυμνούντων, καὶ προσκυνούντων τὸν τόκον σου.

Μετὰ  τὴν β' Στιχολογίαν, Κάθισμα.
῏Ηχος α'. Τὸν  τάφον σου Σωτήρ.
Μεθώνης φρυκτωρόν,  ἁγιότητος τύπον, πιστῶν ὑπογραμμόν, ἐπισκόπων τὸ κλέος, σεπτὸν ᾽Αθανάσιον,  ἐπαξίως τιμήσωμεν, τὸν στηρίξαντα, τῶν ὀρθοδόξων τὰ πλήθη, καὶ κοσμήσαντα, Σιὼν  τὴν ἄνω ὡς δοῦλος, Χριστοῦ καὶ ὁμοίωμα.
Δόξα. Καὶ νῦν.  Θεοτοκίον.
Μητέρα σε Θεοῦ, ἐπιστάμεθα  πάντες, παρθένον ἀληθῶς, καὶ μετὰ τόκον φανεῖσαν, οἱ πόθῳ καταφεύγοντες, πρὸς  τὴν σὴν ἀγαθότητα· σὲ γὰρ ἔχομεν, ἁμαρτωλοὶ προστασίαν· σὲ κεκτήμεθα ἐν  πειρασμοῖς σωτηρίαν, τὴν μόνην Πανάμωμον.

Μετὰ  τὸν Πολυέλεον. Κάθισμα.
῏Ηχος δ'.  Κατεπλάγη ᾽Ιωσήφ.
Τῆς Μεθώνης ὁ ποιμήν,  χριστιανῶν δὲ φωτιστής, ἀρετῆς ὁ ὁδηγός καὶ Εκκλησίας ὁ ποιμήν, εἰς ἑορτὴν καὶ  πανήγυριν εὐφροσύνης, πάντας τοὺς πιστοὺς συνεκάλεσε, δεῦτε οὖν λαμπρῶς  ἑορτάσωμεν, καὶ γεγηθότες ψάλωμεν ἐνθέως, τὰ ἐπινίκια λέγοντες τῶν μοναζόντων,  τιμὴ καὶ δόξα, ᾽Αθανάσιε χαῖρε.
Δόξα. Καὶ νῦν.  Θεοτοκίον.
Κατεπλάγησαν ῾Αγνή, πάντες  ᾽Αγγέλων οἱ χοροί, τὸ μυστήριον τῆς σῆς, κυοφορίας τὸ φρικτόν πῶς ὁ τὰ πάντα  συνέχων νεύματι μόνῳ, ἀγκάλαις ὡς βροτός, ταῖς σαῖς συνέχεται, καὶ δέχεται ἀρχὴν  ὁ προαιώνιος, καὶ γαλουχεῖται σύμπασαν ὁ τρέφων, πνοὴν ἀφάτῳ χρηστότητι· καὶ σὲ  ὡς ὄντως, Θεοῦ Μητέρα, εὐφημοῦντες δοξάζουσι.

Οἱ ᾽Αναβαθμοί,  τὸ α' ᾽Αντίφωνον τοῦ δ΄. Ἦχου.

Προκείμενον,  ῏Ηχος δ'.
Τὸ στόμα μου λαλήσει  σοφίαν, καὶ ἡ μελέτη τῆς καρδίας μου σύνεσιν.
Στίχος.  Οἱ ἱερεῖς σου, Κύριε, ἐνδύσονται δικαιοσύνην, καὶ οἱ ῞Οσιοί σου ἀγαλλιάσονται.

Τό, Πᾶσα πνοή.
Εὐαγγέλιον.
(Τοῦ ῎Ορθρου  τῆς ιγ' Νοεμβρίου ᾽Ιωάν. ι', 1-10)
Ὁ Ν' Ψαλμός.
Δόξα.
Ταῖς τοῦ ῾Ιεράρχου  πρεσβείαις, ᾽Ελεῆμον, ἐξάλειψον τὰ πλήθη τῶν ἐμῶν ἐγκλημάτων.
Καὶ νῦν.
Ταῖς τῆς Θεοτόκου  πρεσβείαις, ᾽Ελεῆμον, ἐξάλειψον τὰ πλήθη τῶν εμῶν ἐγκλημάτων.

Εἶτα τὸ  ᾽Ιδιόμελον. ῏Ηχος πλ. β'. ᾽Αρχιμ. Νικοδήμου. Γ.
᾽Αεράκη.
Στίχος.  ᾽Ελέησόν με ὁ Θεός...
Ἡ τῶν θριαμβευόντων ἐν  οὐρανοῖς ᾽Εκκλησία, τὸν τῆς Μεθώνης ῾Ιεράρχην ἔνδοξον ᾽Αθανάσιον, ἐν εὐφροσύνῃ  καὶ ἀγαλλιάσει πνευματικῇ ὑποδεχθεῖσα, τῷ ἐσφαγμένῳ ᾽Αρνίῳ ἐνθέως λέγει· τόν Σὲ  δοξάσαντα Κύριε δόξασον· τὸν Σὲ τιμήσαντα τίμησον· τὸν ἐπαξίως φέροντα τὸ τῆς  ἀθανασίας ὄνομα, ἐν τῇ αἰωνίᾳ ζωῇ Σὺ ἀντιδόξασον. Πρεσβείαις Κύριε τοῦ ῾Αγίου  σου, σῶσον τοὺς ἐν τῇ στρατευομένῃ σου ᾽Εκκλησίᾳ, τιμῶντας τὴν μνήμην αὐτοῦ.

Οἱ  Κανόνες, ὁ Κανὼν τῆς Θεοτόκου καὶ τοῦ ῾Αγίου οὗ ἡ ᾽Ακροστιχίς·
ΤΟΝ ΔΕΥΤΕΡΟΝ  ΣΟΙ, ΠΑΤΕΡ, ΥΜΝΟΝ ΠΡΟΣΦΕΡΩ.
ᾨδὴ α', ῏Ηχος  β΄. Ὁ Εἱρμός. Δεῦτε λαοί.
Τῷ τριφεγγεῖ, τῆς  ἀρχιφώτου θεότητος, πρῶτος φωτὶ πυρσούμενος, τὸν νοῦν μου φώτισον, ᾽Αθανάσιε  πάτερ, φωτὶ δευτεροδότῳ, τοῦ ἀνυμνῆσαί σε.

Θαυμαστὸς, ἐν τοῖς ἁγίοις  σου Κύριε, ὁ θαυμαστώσας χάρισι, τὸν ᾽Αθανάσιον, ταῖς ὄντως θεοσδότοις, κἀμοὶ τὰ  σὰ ἐλέη, σῶτερ, θαυμάστωσον.

Νέος ἡμῖν, τρυφῆς  παράδεισος ἤνοικται, τὸ μύρον προβαλλόμενος, φύσιν ἀείζωον, τοῦ ὁσίου ὁ τάφος·  δρεψώμεθα καὶ πόθῳ, κατατρυφήσωμεν.
Θεοτοκίον.
Δαβιτικῆς, ῥάβδος ἐκ ρίζης  βλαστήσασα, τὸν φυτουργὸν τῆς κτίσεως, ἐκαρποφόρησας, Θεοτόκε Παρθένε, φυτὰ τῆς  ἁμαρτίας, ἀποξηράνασα.

ᾨδὴ γ'. Ὁ  Εἱρμός. ᾽Εν πέτρᾳ με τῆς πίστεως στερεώσας.
Ἐν πέτρᾳ τῇ τῆς πίστεως σὺ  τὰς βάσεις, πηξάμενος, παμμάκαρ οὐκ ἀπετράπης, προσπνεύσεσι ποικίλαις τῶν τῆς  κακίας, πνευμάτων ὅσιε, Χριστῷ δὲ ἔψαλλες, ὡς «οὐκ ἔστι δίκαιος πλήν σου Κύριε».

Ὑπῆλθες ᾽Αθανάσιε τοῦ  Κυρίου, ζυγὸν τὸν ἐλαφρότατον ἀποῤῥίψας, τὸν κόσμον καὶ τοῦ κόσμου τερπνὰ καὶ  χαίρων, δρόμον διήνυσας, τὸν τῆς ἀσκήσεως, καὶ πρὸς νύσσαν ἔφθασας τὴν οὐράνιον.

Τὸν πλοῦτον τὸν οὐράνιον  χαρισμάτων, ἰδὼν ὁ ποιμενάρχης καθηγητήν σε, προβάλλεται συστήματος μονοτρόπου,  οὓς κατεπλούτισας, ταῖς μεταδόσεσι, τῶν ἐμπράκτων ὅσιε διδαγμάτων σου.
Θεοτοκίον.
Ἐγέννησας ᾽Ανύμφευτε τὸν  προόντα, ἐβάστασας ἀγκάλαις τὸν συνοχέα, τῶν ὅλων ἐγαλούχησας τὸν τροφέα, πάντα  παράδοξα, τὰ σὰ μυστήρια, καὶ οὐκ ἔστιν ἄμεμπτος πλήν σου Δέσποινα.

Κάθισμα τοῦ  ῾Οσίου.
῏Ηχος πλ. α'.  Τον Συνάναρχον Λόγον
Τὸ Μεθώνης καλλώπισμα καὶ  στερέωμα, τῶν ἱερέων τὸ ἔνθεον σεμνολόγημα, τὸν ἱεράρχην ὑμνήσωμεν ᾽Αθανάσιον,  ἐκβοῶντες, θερμῶς καὶ ἀνακράζοντες, πρὸς τὸν ὕψιστον Κύριον· «θαυμαστὸς εἶ ὁ  Θεός, ὁ ἐν θαύμασι θαυμαστῶν τοὺς ἁγίους σου».
῞Ετερον. ῏Ηχος  δ'. Ταχὺ προκατάλαβε.
᾽Αρχιμ.  Νικοδήμου Γ. ᾽Αεράκη.
Λαμπρῶς εὐφημήσωμεν, ἐν  ἐγκωμίων ᾠδαῖς, καὶ ἄνθεσι στέψωμεν, ποιμένα θεοσεβῆ, Μεθώνης τὸν πρόεδρον·  οὗτος γὰρ θεαρέστως, ἀσκηθεὶς ἐν ἐρήμῳ, ἄσκησιν καὶ νηστείαν, διὰ βίου κηρύττει·  διὸ κατηξιώθη, ἰδεῖν τὸν Κύριον.
Δόξα. Καὶ νῦν.  Θεοτοκίον.
Ἡ μόνη κυήσασα, τὸν  Ποιητὴν τοῦ παντός, ἡ μόνη κοσμήσασα, τὴν ἀνθρωπότητα, τῷ Τόκῳ σου ῎Αχραντε,  ῥῦσαί με τῶν παγίδων, τοῦ δολίου Βελίαρ· στῆσόν με ἐπὶ πέτραν, τῶν Χριστοῦ  θελημάτων, Αὐτὸν ἐκδυσωποῦσα ἐκτενῶς, ῝Ον ἐσωμάτωσας.

ᾨδὴ δ'. ῾Ο  Εἱρμός. Τὴν ἐκ παρθένου.
Ῥήμασι θείοις τρεφόμενος,  τῇ τροφῇ τῶν ἀγγέλων, τὴν ἰσάγγελον ἐν γῇ σὺ πολιτείαν κατώρθωσας, ὅσιε πάτερ·  ὅθεν καὶ προκόπτων ἀπὸ δόξης εἰς δόξαν, μέγας ὄντως ἐπεκλήθης θαυμαστῶς.

Ὁ τῆς ἀσκήσεως ἄριστος,  καὶ εὐθύτητος γνώμων, τῶν ὁσίων ἡ κρηπίς, τῶν ἱερέων τὸ καύχημα καὶ διδασκάλων,  πάντων ἡ σεμνότης, τῶν θαυμάτων ἡ βρύσις, ἀνυμνείσθω ᾽Αθανάσιος ᾠδαῖς.

Νεανικοῖς ἀγωνίσμασι, καὶ  συντόνῳ τῷ πόθῳ, καὶ ἀκμαίᾳ τῇ σπουδῆ, δι' οὗ γὰρ ἐπειγόμενος πρὸς τὸ βραβεῖον,  κλήσεως τῆς ἄνω οὐ διέλιπες πάτερ, ἕως τούτου ἠξιώθης ἀληθῶς.
Θεοτοκίον.
Σὺ τῶν πεσόντων ἀνάστασις,  σὺ τῶν κατεῤῥαγμένων, ἡ ἀνόρθωσις ῾Αγνή, σὺ τῆς κατάρας, ἡ λύτρωσις τῆς  ἀρχεγόνου, σὺ τῆς εὐλογίας ἡ ἀντίδοσις Κόρη· σὲ ὑμνοῦμεν καταχρέως οἱ πιστοί.

ᾨδὴ ε'. ῾Ο  Εἱρμός. Ὁ τοῦ φωτός.
Ὁ τῶν δικαίων ἐχθρός,  ὥσπερ τὸ πρὶν κατὰ Χριστοῦ ἤθροισε, τὸ πονηρόν, συνέδριον, μάκαρ, οὕτω σοι  δυσμενεῖς, τοὺς παρανομοῦντας ἐχθροὺς ἐπανέστησεν.

Ἰταμωτάτῃ φρενί, γλῶσσαν  καὶ χεῖρα κατὰ σοῦ ῞Οσιε, ἡ παντουργός, κακῶς κινηθέντας, ἐπέδησε δίκη,  θεράποντα ῞Οσιε, σαφῶς τε κηρύττοντα.

Πιστὸς καὶ φρόνιμος, τῆς  διδομένης σοι σοφὲ χάριτος, ἀναφανείς, Χριστοῦ οἰκονόμος, πλειόνων παρ' Αὐτοῦ,  θείων χαρισμάτων κατέστης ἀνάπλεως.
Θεοτοκίον.
Ἁγία Δέσποινα, ἡ τὸν  πανάγιον Θεὸν τέξασα, σωματικῶς ἡμῖν ὁμιλῆσαι, θελήσαντα ἐκ σοῦ, τούς σὲ  ἀνυμνοῦντας πιστῶς καθαγίασον.

ᾨδὴ ς'. ῾Ο  Εἱρμός. Πρὸς Κύριον ἐκ κήτους.
Τοῖς ἴχνεσιν ἑπόμενος  σοφέ, τοῦ Δεσπότου σου, τοῦ ταπεινώσαντος ἑαυτόν, πλούτῳ χρηστότητος, ἐν ὕψει  ἀρετῶν, ἐσχάτην ταπείνωσιν κατορθῶν, ἀνυψώθης θείᾳ Χάριτι.

Ἐζήλωσας ὡς πάλαι Φινεὲς  ἐνδικώτατα, καὶ τὸν νομίσαντα, συγκαλύψαι τὸ ἁμάρτημα, τῇ ξένῃ τῶν τριχῶν,  ψιλώσει διήλεγξας, καὶ τὸ μύσος σαφῶς ἐθριάμβευσας.

Ῥωννύμενος δυνάμει τῇ  πανσθενεῖ τοῦ πνεύματος, τῷ κοσμοκράτορι, ἀντετάξω ἐξουσίας τε, τὰς τούτου καὶ  ἀρχάς, κατέβαλες ῞Οσιε, καὶ στεφάνων τῆς νίκης ἠξίωσαι.
Θεοτοκίον.
Ὑμνοῦμέν σε Πανύμνητε, τὴν  μόνην κυήσασαν, καὶ διαμείνασαν μετὰ τόκον ἀδιάφθορον, παρθένον ὡς τὸ πρίν· Θεὸν  γὰρ ἐγέννησας σάρκα, φορέσαντα, τὰς φύσεις καινίζοντα.

Κοντάκιον,
῏Ηχος β'.
Ὡς ἀστὴρ διαλάμπων ὦ  ῾Ιεραρχα ἐκ σπαργάνων φωτὶ συνανεκράθης τῷ θεουργῷ, καὶ φῶς ὅλος γενόμενος, ταῖς  διδαχαῖς σου τῶν ἔργων ἐφώτισας, τῶν πιστῶν τὸ πλήρωμα, τὸ μέγα Μεθώνης  ἐγκαλλώπισμα.
Ὁ Οἶκος .
Ὁ δοξάζων, ὡς προέφης,  τοὺς δοξάζοντας, Λόγε, καὶ τὸν μέγαν σήμερον ἐν ἱερουργοῖς ᾽Αθανάσιον,  ἀναθεμένην ἀπὸ γῆς, εἰς μέθεξιν, τῆς βασιλείας σου, αὐτὸς τὴν ἐμὴν καταφωτίσας  διάνοιαν, ἀξίως τὸν σὸν ἀνευφημῆσαι θεράποντα, τοῦτον ἀξίωσον μιμητήν σου, καὶ  δόξης συμμέτοχον.

Συναξάριον.
Καὶ  ἀναγινώσκεται τὸ Συναξάριον τῆς ι΄ Δεκεμβρίου.
Εἶτα λέγομεν  (Μητροπολίτου πρῴην Πατρῶν Νικοδήμου).

Τῇ αὐτῆ ἡμέρᾳ Μνήμη τοῦ ἐν  ῾Αγίοις Πατρὸς ἡμῶν ᾽Αθανασίου ᾽Επισκόπου Μεθώνης.
Στίχοι.
᾽Αθανάσιον γεραίρει  ἑορτίως Μεθώνη
Τῷ Δεσπότῃ τὸν ὕμνον  ἀναφέρουσα πόθῳ.
᾽Αθανασίαν ἡ μνήμη  ῾Ιεράρχου κηρύττει
εἰς αἰῶνας ἐν δόξῃ.
Δεκάτῃ λήγοντος ἐτησίου  μηναίου
ἄληκτον δείκνυσι τὸ  οὐράνιον κάλλος.

Ταῖς αὐτῶν ἁγίαις  πρεσβείαις, ὁ Θεὸς ἐλέησον καὶ σῶσον ἡμᾶς. ᾽Αμήν.

ᾨδὴ ζ'. ῾Ο  Εἱρμός. Εἰκόνος χρυσῆς.
Μυρίζει Σοφέ, ἡ τιμία σου  σορὸς καὶ τὰς ἐκβάσεις, ἀναπηγάζει καὶ κηρύττει σου τὴν παῤῥησίαν,τὴν ἔνθεον ἣν  ὁ καθαρώτατος βίος προξενήσοι κραυγάζοντι· εὐλογητὸς εἶ ὁ Θεὸς ὁ τῶν πατέρων  ἡμῶν.

Νεκρώσας σαρκὸς τὰς ὁρμάς,  καὶ τὴν ψυχὴν πάτερ ζωώσας, τῇ ἀπαθείᾳ οἶκος ἔμψυχος, τῆς ἀειζώου θεότητος,  ὤφθης ᾽Αθανάσιε μάκαρ, ᾗ καὶ ψάλλων ἐκραύγαζες· εὐλογητὸς εἶ ὁ Θεὸς ὁ τῶν  πατέρων ἡμῶν.

Ὁ μύστης Χριστοῦ, ὁ ποιμὴν  ὁ ἀληθής, ὁ τοῦ ποιμνίου προκινδυνεύων, ὁ περίδοξος, θαυματουργὸς ᾽Αθανάσιος,  σήμερον ἡμᾶς συγκαλεῖται, καὶ κραυγάζειν προτρέπεται· εὐλογητὸς εἶ ὁ Θεὸς ὁ τῶν  πατέρων ἡμῶν.
Θεοτοκίον.
Νομίμων ἐκτὸς τῶν τῆς  φύσεως, ἁγνὴ Θεογεννῆτορ, ὡς Θεομήτωρ σὺ γεγέννηκας, βρέφος ὀφθέντα ἀπάτορα ·  ὅθεν Θεοτόκον κυρίως ὁμολογοῦντές σοι ψάλλομεν· εὐλογημένη ἡ Θεὸν σαρκὶ κυήσασα.

ᾨδὴ η'. ῾Ο  Εἱρμός. Τῷ δόγματι τῷ τυραννικῶ.
Προσέλθωμεν πιστοὶ τῇ  σεπτῆ, σορῷ τοῦ θεοφόρου ἱεράρχου, ᾽Αθανασίου καὶ ῥεῖθρα ζωῆς, ἀντλήσωμεν  ψάλλοντες· εὐλογεῖτε τὰ ἔργα Κυρίου τὸν Κύριον, καὶ ὑπερυψοῦτε εἰς πάντας τοὺς  αἰῶνας.

Ῥυσθείημεν Πάτερ σαῖς  εὐχαῖς, κινδύνων τε καὶ θλίψεων καὶ πάσης, ἐπιφορᾶς ἀδοκήτων δεινῶν, οἱ πόθῳ  τιμῶντές σε, καὶ βοῶντες· ὑμνεῖτε, τὰ ἔργα τὸν Κύριον, καὶ ὑπερυψοῦτε εἰς πάντας  τούς αἰῶνας.

Οὑκ ἔλιπες Πάτερ ὀρφανούς,  υἱοὺς τοὺς ἐν Χριστῷ σοι γεννηθέντας, εἰ καὶ μεσίτης ἐκ γῆς πρὸς Θεὸν παρών,  ἀοράτως δὲ διασῴζεις τοὺς πίστει, καὶ πόθῳ ὑμνοῦντας, καὶ ὑπερυψοῦντας εἰς  πάντας τούς αἰῶνας.
Θεοτοκίον.
Συνέλαβες ἄνευ ἀνδρός, καὶ  τέτοκας ῎Αφθορε τὸν προόντα, βροτὸν ὀφθέντα καὶ σῶσαι φθορᾶς, βροτοὺς  εὐδοκήσαντα, ῝Ον ὑμνεῖ πᾶσα κτίσις, ὡς κτίστην καὶ Κύριον, καὶ ὑπερυψοῦμεν εἰς  πάντας τούς αἰῶνας.

ᾨδὴ θ'. ῾Ο  Εἱρμός. Ἡ τὸν ἀχώρητον Θεόν.
Φωνὴν ἱκέσιον καὶ νῦν τὴν  ἡμῶν δεχόμενος ὡς τῆς χήρας Πάτερ τὸ πρότερον, προστατεύων, σῷζε τὸ ποίμνιόν  σου.

Ἐκ πειρασμῶν παντοδαπῶν,  κινδύνων καὶ θλίψεων, ὁρατῶν ἐχθρῶν καὶ ἀοράτων τε, ἐπηρείας ἡμᾶς λύτρωσαι  Πάτερ.

Ῥαθύμως ἔχοντας ὁρῶν, ὁ  ἐχθρὸς ἐπέρχεται, καὶ συλᾷ τὸν κλῆρόν σου ῞Οσιε· ἀλλὰ φρούρει σαῖς ἡμᾶς  προστασίαις.
Θεοτοκίον.
Ὡς τὸν ἀχώρητον παντί, ἐν  γαστρὶ χωρήσασα, καὶ χαρὰν τῷ κόσμῳ κυήσασα, χαῖρε μόνη τῶν πιστῶν προστασία.

Ἐξαποστειλάριον.
῏Ηχος γ'. ᾽Εν  πνεύματι τῷ ἱερῷ.
Τὸν μέγαν ᾽Αθανάσιον, τῆς  Μεθώνης τὸ κλέος, τὸν στῦλον τὸν ὁλόφωτον, τῶν θαυμάτων τὴν βρύσιν, τῶν νόσων  τὸν ἀκέστορα, οἱ πιστοὶ ἐν ᾄσμασι, συνέλθωμεν εὐφημοῦντες · βρύει γὰρ  παντοδαπῶν, νοσημάτων ἴασιν, λειψάνων τούτου ἡ θήκη.
῞Ετερον. ῏Ηχος  β'. Γυναῖκες ἀκουτίσθητε.
᾽Αρχιμ.  Νικοδήμου Γ. ᾽Αεράκη.
Ἐπίσκοπον τιμήσωμεν,  Μεθώνης τὸ ἀγλάϊσμα, τῆς ἁγιότητος τύπον πιστῶν ὑπόδειγνα θεῖον, ἄγαλμα τῆς  ἀσκήσεως, τὸν κλεινὸν ᾽Αθανάσιον, χάριτος τὸν ἐκφάντορα, χαρᾶς τῆς θείας τὸν  μύστην, καὶ ᾽Εκκλησίας τὸν στῦλον.
Θεοτοκίον.
Μαρίαν τὴν Θεόνυμφον, τὴν  τέξασαν τὸν Κύριον, πάντες ἐκ πόθου τιμῶμεν· ζωῆς γὰρ γέγονε Μήτηρ. Τράπεζα  ἄρτον φέρουσα, λυχνία ἡ φωτίζουσα, σκέπη δὲ κατασκέπουσα, πιστῶν Χριστοῦ τὰς  καρδίας, ὑπάρχει ἡ Θεοτόκος.

Εἰς τοὺς  Αἴνους.
῾Ιστῶμεν  Στίχους δ' καὶ ψάλλομεν Στιχηρὰ Προσόμοια.
᾽Αρχιμ.  Νικοδήμου Γ. ᾽Αεράκη.
῏Ηχος δ'.  Ἔδωκας σημείωσιν.
Δεῦτε εὐφημήσωμεν, καὶ ἐν  ᾠδαῖς μεγαλύνωμεν, τὸν Μεθώνης ᾽Επίσκοπον, κλεινὸν ᾽Αθανάσιον, τὸν τῆς  εὐλαβείας, καὶ τῆς ἡσυχίας, γλυκὺν θεόσδοτον καρπόν, καὶ ᾽Εκκλησίας τὸ  ἐγκαλλώπισμα, τὸν φύλακα τῆς πίστεως, καὶ τῶν πιστῶν καταφύγιον, ἀρετῆς τὸ  ἐκτύπωμα, καὶ ἁγίων ἀντίγραφον.

Ὕμνοις καταστέψωμεν, καὶ  ἐγκωμίοις τιμήσωμεν, τὸν κλεινὸν ᾽Αθανάσιον, Μεθώνης τὸν πρόεδρον, ἀρετῆς τὸν  τύπον, καὶ τῆς ἡσυχίας, ὄντως τὸν μέγαν ἐραστήν, καὶ εὐλαβείας θεῖον κοσμήτορα,  πιστῶν τὸ περιτείχισμα, καὶ Ἐκκλησίας ἀγλάϊσμα, τῆς Τριἀδος τὸν κήρυκα, καὶ τῆς  πίστεως ἔρεισμα.

ᾌσμασιν ὑμνήσωμεν, καὶ  εὐλαβῶς ἐπαινέσωμεν, ᾽Αθανάσιον ἔνδοξον, ἀθάνατον μένοντα, ἐν ζωῇ ἀγήρῳ, τῇ τοῦ  Παραδείσου, μετὰ λοιπῶν ῾Ιεραρχῶν, θείας μετέχων μακαριότητος· αὐτὸν  καθικετεύσωμεν, ἀεί πρεσβεύειν πρὸς Κύριον, ὅπως λάβωμεν ἅπαντες, τὸ Αὐτοῦ θεῖον  ἔλεος.
῞Ετερα, ῏Ηχος  β'. Οἶκος τοῦ Εὐφραθᾶ.
Μητροπολίτου  πρῴην Πατρῶν Νικοδήμου.
Δόξα ἐν οὐρανοῖς, ᾽Αγγέλων  ὑμνῳδία, ὑψώθη τῷ Δεσπότη, Χριστῷ τῷ Ζωοδότη, σῇ μνήμῃ ᾽Αθανάσιε.

Ἔλαμψας ἐπὶ γῆς ἀκτῖσιν  οὐρανίαις, κάλλει τῶν ἀρετῶν σου, πατέρων μέγα κλέος, φερώνυμε ἀθάνατε.

Ἔλεος ἐν οὐρανῷ, καὶ ἐπὶ  γῆς ὑπῆρξας, σεπτὲ ἐν ῾Ιεράρχαις, ὅθεν σε ἀνυμνοῦμεν, τὴν μνήμην σου  γεραίροντες.

Πρόφθασον τῷ Θεῷ, μετὰ τῆς  Θεοτόκου, αἰτήματα ἀνάγκας, καὶ πᾶν τὸ διαλίπον, ἡμῖν τοῖς ἐκζητοῦσί σε.
Δόξα.  ῏Ηχος πλ. δ'.
Ἔλαμψεν ἡ χάρις σου ῞Αγιε·  Ἔγνωμεν σὴν παῤῥησίαν μακάριε, ἣν παρὰ Θεῷ ἔσχηκας ὑπὲρ τῆς τοῦ κόσμου σωτηρίας.  Διὸ δυσωποῦμέν σε, μὴ παύσῃς δεόμενος ὑπὲρ ἡμῶν, τῶν ἐν πολλοῖς καὶ πολλάκις  ἐκπεσόντων τῆς χάριτος, ἧς παρ' Αὐτοῦ τυγχάνομεν. Καὶ πρέσβευε, Χριστοκήρυξ  ᾽Αθανάσιε, τῆς Μεθώνης ὁ φωστήρ, σωθῆναι τὰς ψυχὰς ἡμῶν.
Καὶ νῦν.  Θεοτοκίον.
Δέσποινα πρόσδεξαι, τὰς  δεήσεις τῶν δούλων σου, καὶ λύτρωσαι ἡμᾶς, ἀπὸ πάσης ἀνάγκης καὶ θλίψεως.

ΕΙΣ ΤΗΝ  ΛΕΙΤΟΥΡΓΙΑΝ

Τὰ Τυπικά, καὶ  ἀπὸ τοῦ Κανόνος, ᾨδὴ γ' καὶ ς',
Εὐαγγέλιον τῆς  Λειτουργίας τῆς ιγ' Νοεμβρίου,
Κοινωνικόν.  Εἰς μνημόσυνον αἰώνιον.

ΜΕΓΑΛΥΝΑΡΙΑ.
᾽Αρχιμ.  Νικοδήμου Γ. ᾽Αεράκη.
Χαίροις τῆς Μεθώνης ὁ  φρυκτωρός, πιστῶν ὁ προστάτης, ᾽Αθανάσιε θαυμαστέ,, χαίροις τῆς νηστείας,  ἀσκήσεως καὶ βίας, ὑπόδειγμα καὶ πλοῦτος, ἁγίας νήψεως.

Δεῦτε εὐφημήσωμεν εὐλαβῶς,  Μεθώνης ποιμένα, ᾽Αθανάσιον ἐν ᾠδαῖς, τὸν ἁγιασθέντα, ἀγῶσι καὶ ἀσκήσει, λαμπρῶς  τε δοξασθέντα, τῇ θείᾳ Χάριτι.

ΤΕΛΟΣ
ΚΑΙ Τῼ ΗΜΑΣ  ΑΓΙΑΣΑΝΤΙ
ΚΥΡΙῼ ΙΗΣΟΥ
ΔΟΞΑ
</document>
