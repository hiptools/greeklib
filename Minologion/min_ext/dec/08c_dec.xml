<?xml version="1.0" encoding="UTF-8"?>
<document book="min_ext" part="dec" name="08c_dec" title="Μνὴμη τοῦ  Ἁγίου ᾽Αποστόλου Τυχίκου ἐκ τῶν ἑβδομἡκοντα ᾽Αποστόλων.">
ΔΕΚΕΜΒΡΙΟΥ Η
ΔΕΚΕΜΒΡΙΟΥ Η'

Μνὴμη τοῦ  Ἁγίου ᾽Αποστόλου ΤΥΧΙΚΟΥ Ἐκ τῶν  ἑβδομἡκοντα ᾽Αποστόλων.

ΕΙΣ ΤΟΝ  ΕΣΠΕΡΙΝΟΝ.

Εἰς τό,  Κύριε ἐκέκραξα, ἱστῶμεν Στίχους ς΄, καί ψάλλομεν Στιχηρὰ Προσόμοια.
῏Ηχος πλ. δ'.  Τί ὑμᾶς καλέσωμεν, ῞Αγιοι.
Τί σε ὀνομάσω, ᾽Απόστολε;  οὐρανόν, ὅτι τὴν δόξαν διηγήσω τοῦ Θεοῦ· ἀστραπήν, ὅτι τὸν κόσμον καταυγάζεις  φωτισμῷ· κρατῆρα, τῆς σοφίας ἐνθεώτατον, οἶνον ἡμῖν ἀναβρύοντα, τὸν τὰς καρδίας  εὐφραίνοντα. ῾Ικέτευε, τοῦ σωθῆναι τὰς ψυχὰς ἡμῶν.

Τί σε νῦν προσείπω,  θεόληπτε; ποταμόν, ἐκ Παραδείσου προερχόμενον ἡμῖν· κιβωτόν, τῆς διαθήκης ἣν  διέθετο Χριστός· φωστῆρα, νοητὸν φῶς ἀπαστράπτοντα· λυχνίαν, ᾽Εκκλησίαν  καταυγάζουσαν· ἄρτον ζωῆς, θείαν τράπεζαν, ποτήριον θείου Πνεύματος. ῾Ικέτευε,  τοῦ σωθῆναι τὰς ψυχὰς ἡμῶν.

Τί σε νῦν, Θεόπτα,  καλέσωμεν; λειτουργόν, τῶν μυστηρίων δραστικώτατον Χριστοῦ· τῆς σκηνῆς τῆς  νοουμένης, ἀρχιτέκτονα σοφόν, τὰς πλάκας, λατομοῦντα τὰς τῆς χάριτος, κηρύξαντα  τὸν νόμον τὸν καινότατον, τὸν ἐκ Σιὼν προερχόμενον, καὶ διὰ σοῦ διδασκόμενον.  ῾Ικέτευε, τοῦ σωθῆναι τὰς ψυχὰς ἡμῶν.

Τί σε νῦν καλέσωμεν,  ῞Ενδοξε; θησαυρόν, τῶν οὐρανίων χαρισμάτων ἀσφαλῆ· ἰατρόν, καὶ τῶν ψυχῶν καὶ τῶν  σωμάτων ἀκριβῆ· τοῦ Παύλου, συνεργάτην καὶ συνέκδημον, τὰς πράξεις, ᾽Αποστόλων  ἐκμιμούμενον. Πολλά, Τυχικέ, τὰ ὀνόματα, ἡ ἀρετή σοι πεποίηκεν. ῾Ικέτευε, τοῦ  σωθῆναι τὰς ψυχὰς ἡμῶν.

Τί σε, Θεορρῆμον,  προσφθέγξωμαι; μαθητήν, ὅτι ἐν γῇ εὐηγγελίσω τὸν Χριστόν· ἰατρόν, ὅτι τὰ πάθη  θεραπεύεις τῶν ψυχῶν· λυχνίαν, νοητὴν φῶς ἀπαστράπτουσαν· κρηπῖδα, καὶ θεμέλιον  τῆς πίστεως· σὺ γὰρ Χριστοῦ διεκήρυξας, τὸ πάνσεπτον Εὺαγγέλιον. ῾Ικέτευε, τοῦ  σωθῆναι τὰς ψυχὰς ἡμῶν,

Τί σε νῦν προσείπω,  Θαυμάσιε; Θεωρόν, τῶν τῆς σοφίας διδαγμάτων ἀψευδῆ· ὑπηρέτην, πρακτικὸν τῆς  ᾽Αποστόλων διδαχῆς, καὶ στῦλον, εὐσεβείας ἀκατάσειστον, ἢ πύργον, ᾽Εκκλησίας  ἀκατάλυτον. Πολλά σου τὰ προτερήματα, καὶ μείζονα τὰ χαρίσματα. ῾Ικέτευε, τοῦ  σωθῆναι τὰς ψυχὰς ἡμῶν.
Δόξα...  ῏Ηχος πλ. δ'.
Ἀπόστολε τοῦ Σωτῆρος,  Τυχικὲ πανεύφημε, τὸ δοχεῖον τῆς πίστεως, τοῦ Παύλου διάκονε, ἡ γαλήνη τῶν  χειμαζομένων, ἀπαύστως ἐν τῇ μνήμῃ σου, παρρησίαν ἐχων, ἱκέτευε ἐν εἰρήνῃ,  φυλαχθῆναι τὰς ψυχὰς ἡμῶν.
Καὶ νῦν.  Θεοτοκίον.
Ὁ Βασιλεὺς τῶν οὐρανῶν,  διὰ φιλανθρωπίαν, ἐπὶ τῆς γῆς ὤφθη, καὶ τοῖς ἀνθρώποις συνανεστράφη· ἐκ Παρθένου  γὰρ ἁγνῆς, σάρκα προσλαβόμενος, καὶ ἐκ ταύτης προελθών, μετὰ τῆς προσλήψεως, εἷς  ἐστιν Υἱός, διπλοῦς τὴν φύσιν, ἀλλ' οὐ τὴν ὑπόστασιν· διὸ τέλειον αὐτὸν Θεόν,  καὶ τέλειον ἄνθρωπον, ἀληθῶς κηρύττοντες, ὁμολογοῦμεν Χριστὸν τὸν Θεὸν ἡμῶν· ὃν  ἱκέτευε, Μῆτερ ἀνύμφευτε, ἐλεηθῆναι τὰς ψυχὰς ἡμῶν.

Εἴσοδος, Φῶς ἱλαρόν.  Τὸ Προκείμενον τῆς ἡμέρας, καὶ τὰ ᾽Αναγνώσματα.
Καθολικῆς Α'  Ἐπιστολῆς Πέτρου τὸ Ανάγνωσμα.
(Κεφ. α' 3- 9)
Ἀγαπητοί, εὐλογητὸς ὁ Θεὸς  καὶ πατὴρ τοῦ Κυρίου ἡμῶν ᾽Ιησοῦ Χριστοῦ, ὁ κατὰ τὸ πολὺ αὐτοῦ ἔλεος ἀναγεννήσας  ἡμᾶς εἰς ἐλπίδα ζῶσαν δι' ἀναστάσεως ᾽Ιησοῦ Χριστοῦ ἐκ νεκρῶν, εἰς κληρονομίαν  ἄφθαρτον καὶ ἀμίαντον καὶ ἀμάραντον, τετηρημένην ἐν οὐρανοῖς εἰς ὑμᾶς τοὺς ἐν  δυνάμει Θεοῦ φρουρουμένους διὰ πίστεως, εἰς σωτηρίαν ἑτοίμην ἀποκαλυφθῆναι ἐν  καιρῷ ἐσχάτῳ· ἐν ᾧ ἀγαλλιᾶσθε, ὀλίγον ἄρτι, εἰ δέον ἐστί, λυπηθέντες ἐν  ποικίλοις πειρασμοῖς, ἵνα τὸ δοκίμιον ὑμῶν τῆς πίστεως πολυτιμότερον χρυσίου τοῦ  ἀπολλυμένου, διὰ πυρὸς δὲ δοκιμαζομένου, εὑρεθῇ εἰς ἕπαινον καὶ τιμὴν καὶ δόξαν  ἐν ἀποκαλύψει ᾽Ιησοῦ Χριστοῦ, ὃν οὐκ εἰδότες ἀγαπᾶτε, εἰς ὃν μὴ ὁρῶντες,  πιστεύοντες δὲ ἀγαλλιᾶσθε χαρᾷ ἀνεκλαλήτῳ καὶ δεδοξασμένῃ, κομιζόμενοι τὸ τέλος  τῆς πίστεως ὑμῶν, σωτηρίαν ψυχῶν.
Καθολικῆς Α'  Ἐπιστολῆς Πέτρου τὸ Ανάγνωσμα.
(Κεφ. α' 13 -  19)
Ἀγαπητοί, ἀναζωσάμενοι τὰς  ὀσφύας τῆς διανοίας ὑμῶν, νήφοντες, τελείως ἐλπίσατε ἐπὶ τὴν φερομένην ὑμῖν  χάριν έν ἀποκαλύψει ᾽Ιησοῦ Χριστοῦ, ὡς τέκνα ὑπακοῆς μὴ συσχηματιζόμενοι ταῖς  πρότερον ἐν τῇ ἀγνοίᾳ ὑμῶν ἐπιθυμίαις, ἀλλὰ κατὰ τὸν καλέσαντα ὑμᾶς ἅγιον καὶ  αὐτοὶ ἅγιοι ἐν πάσῃ ἀναστροφῇ γενήθητε, διότι γέγραπται· ἅγιοι γίνεσθε, ὅτι ἐγὼ  ἅγιός εἰμι. Καὶ εἰ πατέρα ἐπικαλεῖσθε τὸν ἀπροσωπολήπτως κρίνοντα κατὰ τὸ  ἑκάστου ἔργον, ἐν φόβῳ τὸν τῆς παροικίας ὑμῶν χρόνον ἀναστράφητε, εἰδότες ότι οὐ  φθαρτοῖς, ἀργυρίῳ ἢ χρυσίῳ, ἐλυτρώθητε ἐκ τῆς ματαίας ὑμῶν ἀναστροφῆς  πατροπαραδότου, ἀλλὰ τιμίῳ αἵματι, ὡς ἀμνοῦ ἀμώμου καὶ ἀσπίλου Χριστοῦ.
Καθολικῆς Α'  Ἐπιστολῆς Πέτρου τό Ανάγνωσμα
(Κεφ. β΄ 11 -  24)
Ἀγαπητοί, παρακαλῶ ὑμᾶς,  ὡς παροίκους καὶ παρεπιδήμους, ἀπέχεσθαι τῶν σαρκικῶν ἐπιθυμιῶν, αἵτινες  στρατεύονται κατὰ τῆς ψυχῆς, τὴν ἀναστροφὴν ὑμῶν ἔχοντες καλὴν ἐν τοῖς ἔθνεσιν,  ἵνα ἐν ᾧ καταλαλοῦσιν ὑμῶν ὡς κακοποιῶν, ἐκ τῶν καλῶν ἔργων ἐποπτεύσαντες  δοξάσωσι τὸν Θεὸν ἐν ἡμέρᾳ ἐπισκοπῆς.Ὑποτάγητε οὖν πάσῃ ἀνθρωπίνῃ κτίσει διὰ τὸν  Κύριον, εἴτε βασιλεῖ, ὡς ὑπερέχοντι, εἴτε ἡγεμόσιν, ὡς δι' αὐτοῦ πεμπομένοις εἰς  ἐκδίκησιν μὲν κακοποιῶν, ἔπαινον δὲ ἀγαθοποιῶν· ὅτι οὕτως ἐστὶ τὸ θέλημα τοῦ  Θεοῦ, ἀγαθοποιοῦντας φιμοῦν τὴν τῶν ἀφρόνων ἀνθρώπων ἀγνωσίαν ὡς ἐλεύθεροι, καὶ  μὴ ὡς έπικάλυμμα ἕχοντες τῆς κακίας τὴν ἐλευθερίαν, ἀλλ' ὡς δοῦλοι Θεοῦ, πάντας  τιμήσατε, τὴν ἀδελφότητα ἀγαπᾶτε, τὸν Θεὸν φοβεῖσθε, τὸν βασιλέα τιμᾶτε. Οἱ  οἰκέται, ὑποτασσόμενοι ἐν παντὶ φόβῳ τοῖς δεσπόταις, οὐ μόνον τοῖς ἀγαθοῖς καὶ  ἐπιεικέσιν, ἀλλὰ καὶ τοῖς σκολιοῖς. Τοῦτο γὰρ χάρις, εἰ διὰ συνείδησιν Θεοῦ  ὑποφέρει τις λύπας, πάσχων ἀδίκως. Ποῖον γὰρ κλέος, εἰ ἁμαρτάνοντες καὶ  κολαφιζόμενοι ὑπομενεῖτε; ἀλλ' εἰ ἀγαθοποιοῦντες καὶ πάσχοντες ὑπομενεῖτε, τοῦτο  χάρις παρὰ Θεῷ. Εἰς τοῦτο γὰρ ἐκλήθητε, ὅτι καὶ Χριστὸς ἔπαθεν ὑπὲρ ὑμῶν, ὑμῖν  ὑπολιμπάνων ὑπογραμμὸν ἵνα ἐπακολουθήσητε τοῖς ἴχνεσιν αὐτοῦ· ὃς ἁμαρτίαν οὐκ  ἐποίησεν, οὐδὲ εὑρέθη δόλος ἐν τῷ στόματι αὐτοῦ· ὃς λοιδορούμενος οὐκ  ἀντελοιδόρει, πάσχων οὐκ ἠπείλει, παρεδίδου δὲ τῷ κρίνοντι δικαίως· ὃς τὰς  ἁμαρτίας ἡμῶν αὐτὸς ἀνήνεγκεν ἐν τῷ σώματι αὐτοῦ ἐπὶ τὸ ξύλον, ἵνα ταῖς  ἁμαρτίαις ἀπογενόμενοι τῇ δικαιοσύνῃ ζήσωμεν.

Εἰς τὴν Λιτήν.
Στιχηρὰ  ᾽Ιδιόμελα.
῏Ηχος α'.
Τοῦ εὐαγγελίου τῆς  εἰρήνης, ἱερουργὸς θεόληπτος, Τυχικέ, πιστὸς διάκονος, ἀληθῶς ἐδείχθης· τὴν γὰρ  ματαίαν ἀναστροφήν, θείᾳ ἐφέσει λιπών, τῆς ἐν Χριστῷ ζωῆς τὰς χάριτας, ἐν σοὶ  ἐθησαύρισας· καὶ λόγῳ διδασκαλίας, τοὺς ἐν ζόφῳ τῆς πλάνης καταυγάσας, υἱοὺς  φωτὸς ἀνέδειξας, ὡς ᾽Αποστόλων μιμητής· καὶ ἀποστολικῶς τὸν δρόμον ἀνύσας, τὸν  ἀμαράντινον στέφανον, παρὰ Χριστοῦ ἐδέξω· ᾧ πρέσβευε δεόμεθα, ὑπὲρ τῶν τιμώντων  σε.
῏Ηχος β'.
Χριστῷ ἠκολούθησας, Τυχικἐ  Απόστολε, καὶ τοῦ κόσμου κατεφρόνησας καὶ τὰ τούτου διδάγματα, ἐν τῷ ταμείῳ σου  κρύψας, ἀνεδείχθης ᾽Απόστολος· ὅθεν γενόμενος ἐν τοῖς ἔθνεσι, τὰς τούτων ὑπὸ τῆς  πλάνης, καὶ τῶν παθῶν σκοτισθείσας ψυχάς, ἐντολαῖς τοῦ Σωτῆρος ἐφώτισας,  πιστεύειν εἰς Τριάδα ὁμοούσιον.
῏Ηχος γ'.
Ἀποστόλων τοῖς ἴχνεσιν  ἐπόμενος, τῆς σπουδῆς αὐτῶν καὶ τῆς συνέσεως, ἐν τῷ σπείρειν τὸν σπόρον τῆς  αἰωνίου ζωῆς, κοινωνὸς ἐχρημάτισας, Τυχικὲ παμμακἀριστε καὶ κεχερσωμένας ἀρούρας  καρδιῶν, νεουργήσας ἐν Χριστῷ, καρποφορεῖν παρεσκεύασας, τῶν ἐντολῶν αὐτοῦ τὸ  πλήρωμα· πλήρης γὰρ σοφίας καὶ χάριτος, καὶ τῆς ἐξ ὕψους ἰσχύος, ἐν λόγῳ, ἐν  ἔργῳ ἐν ἀναστροφῇ γέγονας καὶ νῦν ᾽Αγγέλοις συνών, πρέσβευε ὑπὲρ τῶν ψυχῶν ἡμῶν.
῏Ηχος δ'.
Τῷ τῆς σοφίας ἁλιευτικῷ  καλάμῳ τῆς νοητῆς θαλάσσης, τὸν βυθὸν ἀνιχνεύων, ἐκ θανατηφόρου βυθοῦ, τὰς τῶν  πιστῶν ψυχὰς ἐζώγρησας, Τυχικὲ παμμακάριστε. ῞Οθεν τῷ Παύλῳ μαθητευθείς, ὅλην  ἐκάθηρας τὴν σαυτοῦ καρδίαν, τῇ ἐπιλάμψει τοῦ Πνεύματος· καὶ τοῖς δόγμασί σου  τὴν Κύπρον φωτίσας, εἰδωλολάτρας εἵλκυσας, καὶ πιστοὺς ἐπεστήριξας, Χριστὸν τὸν  Θεὸν ὑπὲρ ἡμῶν ἀεὶ δυσωπῶν, τοῦ σωθῆναι τὰς ψυχὰς ἡμῶν.
Δόξα...  ῏Ηχος ὁ αὐτός.
Τοῦ Παρακλήτου  καταυγασθεὶς τῇ δωρεᾷ, ἀποστολικῆς ἐξουσίας καὶ χάριτος, ἀνάπλεως ὤφθης, Τυχικὲ  παμμακάριστε· ὅλον γὰρ σαυτὸν ἀναθεὶς τῷ Χριστῷ, τῆς εὐσεβείας τὰ κατορθώματα,  περιφανῶς ἐκλάμπεις· καὶ ὡς ἀνάθημα θεῖον, καὶ προσφορὰν εὐπρόσδεκτον,  προσήγαγες Κυρίῳ, τοὺς πάλαι τῇ πλάνῃ δουλεύοντας. Διό σου τὴν παγγέραστον  ἐορτάζοντες μνήμην, δυσωποῦμέν σε πρεσβεύειν, ὑπὲρ τῶν ψυχῶν ὑμῶν.
Καὶ νῦν...  Θεοτοκίον.
Ῥῦσαι ἡμᾶς ἐκ τῶν ἀναγκῶν  ἡμῶν, Μήτηρ Χριστοῦ τοῦ Θεοῦ, ἡ τεκοῦσα τὸν τῶν ὅλων Ποιητήν, ἵνα πάντες  κράζωμέν σοι· Χαῖρε, ἡ μόνη προστασία τῶν ψυχῶν ἡμῶν.

Εἰς τὸν  Στίχον.
Στιχηρὰ  Προσόμοια.
῏Ηχος δ'.  ῎Εδωκας σημείωσιν.
Ἔλαμψας, ᾽Απόστολε,  φωτοειδὴς ὥσπερ ἣλιος, ταῖς ἀκτῖσι τοῦ Πνεύματος, καὶ πᾶσαν κατηύγασας,  οἰκουμένην, μάκαρ, τῇ θεογνωσίᾳ, καὶ ἀπεδίωξας ἀχλύν, πολυθεΐας, Τυχικὲ πάνσοφε·  διό σου τὴν ὑπέρφωτον, καὶ ἀξιάγαστον σήμερον, ἐκτελοῦμεν πανήγυριν, ὡς πηγὴν  ἁγιάσματος.
Στίχ.  Εἰς πᾶσαν τὴν γῆν ἐξῆλθεν ὁ φθόγγος αὐτοῦ, καὶ εἰς τὰ πέρατα τῆς οἰκουμένης τὰ  ῥήματα αὐτοῦ.
Ἐτρώθης τῷ ἔρωτι τοῦ  σαρκωθέντος Θεοῦ ἡμῶν, καὶ αὐτῷ ἠκολούθησας, προθύμως Ἀπόστολε, τὸν σταυρὸν  ἐπ΄ὤμων ἀράμενος, μάκαρ, καὶ τῆς σαρκὸς τὰς ἡδονάς, καὶ πᾶσαν βίου ἄλλην  ἀπόλαυσιν, μισήσας ἀναδέδειξαι, θεῖον δοχεῖον τοῦ Πνεύματος,Τυχικὲ παναοίδιμε,  πρεσβευτὰ τῶν ψυχῶν ἡμῶν.
Στίχ.  Οἱ οὐρανοὶ διηγοῦνται δόξαν Θεοῦ, ποίησιν δὲ χειρῶν αὐτοῦ ἀναγγέλλει τὸ  στερέωμα.
Πάθους τοῦ Κυρίου σου, καὶ  Ποιητοῦ σου, Πανεύφημε, κοινωνὸς ἀναδέδειξαι. Δεσμοὺς ἐκαρτέρησας, αἰκισμοὺς καὶ  πᾶσαν, βασάνων ἰδέαν, καὶ τὸ μακάριον ὁμοῦ, τέλος ἐδέξω, Χριστοῦ ἀπόστολε· διὸ  πρὸς τὰ βασίλεια, τὰ νοητὰ ἀντεισήγαγεν, ᾽Ιησοῦς ὁ Δεσπότης σε, καὶ σωτὴρ τῶν  ψυχῶν ἡμῶν.
Δόξα...  ῏Ηχος α'.
Χαρμονικῶς ἀνευφημήσωμεν  τὴν μνήμην Τυχικοῦ, ὦ φιλέορτοι, σήμερον. Οὗτος γὰρ ὁ ἀοίδιμος, τὴν ἐκ  διαβολικῆς πλάνης χερσωθεῖσαν γῆν, τῇ ἰσχύι τῇ τοῦ Πνεύματος καλλιεργῶν, τὴν  ἀκανθώδη εἰδωλικὴν θρησκείαν, τῆ μαχαίρᾳ τῆς πίστεως ἐξέτεμεν· εὔκαρπον κλῆμα  τῆς όρθοδοξίας καταφυτεύσας, Τριάδος
γεωργὸς δίκαιος ἀνεδείχθη·  ᾗ καὶ πρεσβεύει ἀεὶ ὑπὲρ τῶν ψυχῶν ἡμῶν.
Καὶ νῦν... Θεοτοκίον.
Ἁμαρτωλῶν τὰς δεήσεις  προσδεχομένη, καὶ θλιβομένων στεναγμὸν μὴ παρορῶσα, πρέσβευε τῷ ἐξ ἁγνῶν λαγόνων  σου, σωθῆναι ἡμᾶς, Παναγία Παρθένε.

᾽Απολυτίκιον.
῏Ηχος γ'.
Ἀπόστολε ἅγιε Τυχικέ,  πρέσβευε τῷ ἐλεἡμονι Θεῷ ἵνα πταισμάτων ἄφεσιν, παράσχῃ ταῖς ψυχαῖς ἡμῶν.
῞Ετερον  ᾽Απολυτίκιον.
Χαραλάμπους  Παπαδοπούλου.
῏Ηχος α'. Τοῦ  λίθου σφραγισθέντος.
Τοῦ Παύλου μαθητὴς καὶ  ἀκόλουθος ὑπάρχων, τὸν καλὸν ἀγῶνα τῆς πίστεως χαίρων ἠγωνίσω, ὑψῶν ἀληθείας τὸν  πυρσόν, καὶ ἔθνεσι παρέχων φωτισμόν. Διὰ τοῦτο, πανσεβάσμιε Τυχικέ, τιμῶντές σε  νῦν βοῶμεν· Χαῖρε Χριστοῦ ὦ σκεῦος ἐκλεκτόν. Χαῖρε, Θεοῦ ἀπόστολε, ᾧ καὶ  πρέσβευε δωρήσασθαι, πᾶσι τὴν λύτρωσιν.

ΕΙΣ ΤΟΝ  ΟΡΘΡΟΝ.

Μετὰ  τὴν α' Στιχολογίαν, Κάθισμα.
῏Ηχος γ'.
Θείας πίστεως.
Πᾶσαν ἤλεγξας, ἀθέων  πλάνην, καὶ κατέαξας, βωμοὺς εἰδώλων, ναοὺς θείους ἐγκαθιδρύσας, ᾽Απόστολε· ἅπαν  δὲ ζιζάνιον, τῇ δρεπάνῃ τῆς χάριτος, θερίσας ἐταμίευσας, τὸν τῆς πίστεως  ἄσταχυν. Διό σε ἐκτενῶς ἱκετεύομεν, σῶσον τοὺς πίστει ἀνυμνοῦντάς σε.
Δόξα.  Τὸ αὐτό. Καὶ νῦν. Θεοτοκίον.
Θεία γέγονας, σκηνὴ τοῦ  Λόγου, μόνη πἀναγνε, Παρθενομῆτορ, τῇ καθαρότητι ᾽Αγγέλους ὑπεράρασα· τὸν ὑπὲρ  πάντας, ἐμὲ οὖν γενόμενον, ῥερυπωμένον, σαρκὸς πλημμελήμασιν, ἀποκάθαρον,  πρεσβειῶν σου ἐνθέοις νάμασι, παρέχουσα, σεμνή, τὸ μέγα ἔλεος.

Μετὰ  τὴν β' Στιχολογίαν, Κάθισμα.
῏Ηχος δ'. Ταχὺ  προκατάλαβε.
Φωστὴρ ἐξανέτειλας, ἐκ τῆς  ῾Εῴας, σοφέ, φωτίζων τὰ πέρατα, φωτὶ τῷ τῆς γνώσεως, Ἀπόστολε ἔνδοξε· πᾶσαν  ζοφώδη χρόαν, τῶν δυσμόρφων δαιμόνων, τέλεον ἐξαλείψας, καὶ βροτοὺς ἐκλαμπρύνας,  τῇ αἴγλῃ Θείας Τριάδος, δι᾽ ἧς φώτισον τὰς ψυχὰς ἡμῶν.
Δόξα.  Τὸ αὐτό. Καὶ νῦν. Θεοτοκίον.
Ταχὺ προκατάλαβε, πρὶν  δουλωθῆναι ἡμᾶς, ἐχθροῖς βλασφημοῦσί σε, καὶ ἀπειλοῦσιν ἡμῖν, Χριστὲ ὁ Θεὸς  ἡμῶν· ἄνελε τῷ Σταυρῷ σου, τοὺς ἡμᾶς πολεμοῦντας· γνώτωσαν πῶς ἰσχύει, ὀρθοδόξων  ἡ πίστις, πρεσβείαις τῆς Θεοτόκου, μόνε φιλάνθρωπε.

Μετὰ  τὸν Πολυέλεον, Κάθισμα.
῏Ηχος α'. Τὸν  τάφον σου, Σωτήρ.
Χριστοῦ τὸν Μαθητήν, καὶ  ᾽Απόστολον πάντες, ὑμνήσωμεν πιστοί, ἱεραῖς μελῳδίαις, τὸν ἵππον τὸν ταράξαντα,  ἀθεΐας τὴν θάλασσαν, καὶ ἑλκύσαντα, ἐκ τοῦ βυθοῦ ἅπαν γένος, πρὸς γαλήνιον, τῆς  σωτηρίας λιμένα, τοῦ Πνεύματος χάριτι.
Δόξα. Καὶ νῦν.  Θεοτοκίον.
Μαρία, τὸ σεπτόν, τοῦ  Δεσπότου δοχεῖον, ἀνάστησον ἡμᾶς, πεπτωκότας εἰς χάος, δεινῆς ἀπογνώσεως, καὶ  πταισμάτων καὶ θλίψεων· σὺ γὰρ πέφυκας, ἁμαρτωλῶν σωτηρία, καὶ βοήθεια, καὶ  κραταιὰ προστασία, καὶ σώζεις τοὺς δούλους σου.

Τὸ Α'  ᾽Αντίφωνον τῶν ᾽Αναβαθμῶν τοῦ δ' ῎Ηχου.

Προκείμενον,  ῏Ηχος δ'.
Εἰς πᾶσαν τὴν γῆν ἐξῆλθεν  ὁ φθόγγος αὐτοῦ.
Στίχ.  Οἱ οὐρανοὶ διηγοῦνται δόξαν Θεοῦ.

Τὸ Εὐαγγέλιον.
Ἐκ τοῦ κατἀ  Λουκᾶν.
(Κεφ ι' 1 -  15)
(Ζήτει τῇ  Παρασκευῇ τῆς Ε' Ἑβδομάδος Λουκᾶ).
Τῷ καιρῷ ἐκείνῳ ἀνέδειξεν  ὁ Κύριος καὶ ἑτέρους ἑβδομήκοντα μαθητάς, καὶ ἀπέστειλεν αὐτούς…
῾0 Ν' Ψαλμός.
Δόξα...  Ταῖς τοῦ ᾽Αποστόλου…
Καὶ νῦν… Ταῖς τῆς  Θεοτόκου...

Στίχ.  ᾽Ελἐησόν με, ό Θεός...
Τὸ ᾽Ιδιόμελον.
῏Ηχος δ'.
Τῷ τῆς σοφίας ἁλιευτικῷ  καλάμῳ τῆς νοητῆς θαλάσσης, τὸν βυθὸν ἀνιχνεύων, ἐκ θανατηφόρου βυθοῦ, τὰς τῶν  πιστῶν ψυχὰς ἐζώγρησας, Τυχικὲ παμμακάριστε. ῞Οθεν τῷ Παύλῳ μαθητευθείς, ὅλην  ἐκάθηρας τὴν σαυτοῦ καρδίαν, τῇ ἐπιλάμψει τοῦ Πνεύματος· καὶ τοῖς δόγμασί σου  τὴν Κύπρον φωτίσας, εἰδωλολάτρας εἵλκυσας, καὶ πιστοὺς ἐπεστήριξας, Χριστὸν τὸν  Θεὸν ὑπὲρ ἡμῶν ἀεὶ δυσωπῶν, τοῦ σωθῆναι τὰς ψυχὰς ἡμῶν.

Ὁ Κανὼν τοῦ  ᾽Αποστόλου.
ᾨδὴ α'.
῏Ηχος δ'.  Θαλάσσης, τὸ Ἐρυθραῖον.
Ἀστράψας τῷ φωτισμῷ τῆς  χάριτος, Παῦλος ὁ πάνσοφος, ὥσπερ ἀκτῖνα μάκαρ, σὲ φαιδράν, ἐπαφῆκεν ἐλαύνουσαν,  πολυθεΐας, Τυχικέ, σκότος βαθύτατον ἐν Πνεύματι.

Ῥημάτων, θείαις πλοκαῖς  ἠλίευσαι, Παύλου τοῦ κήρυκος, καὶ ἐκ βυθοῦ κακίας τοὺς λαούς, παραδόξως  ἐζώγρησας, καὶ λογικὸν ὀψώνιον, θείᾳ τραπέζῃ προσενήνοχας.

Χιτῶνα, ἐνδεδυμένος,  ῎Ενδοξε, ἐνθέου χάριτος, τοὺς γυμνωθέντας δόξης Θεϊκῆς, ἀφθαρσίας ἱμάτιον, καὶ  σωτηρίου, ἅγιε, καταστολὴν θείαν ἐνέδυσας.
Θεοτοκίον.
Ἰδόντες προφητικοῖς ἐν  ὄμμασι, πόρρωθεν, Πάναγνε, τοῦ ὑπὲρ νοῦν σου θείου τοκετοῦ, τὸ φρικῶδες  Μυστήριον, οἱ θεηγόροι, Ἄχραντε, ποικιλοτρόπως κατετράνωσαν.

ᾨδὴ γ'.
Εὐφραίνεται  ἐπὶ σοί.
Πυρούμενος νοητῶς, τοῦ  Παρακλήτου τῷ πυρὶ ἔφλεξας, ὕλην πικράν, ᾽Απόστολε, εἰδωλομανίας, πανεύφημε.

Πιστόν σε δοῦλον Χριστοῦ,  Παῦλος ὁ θεῖος μαρτυρεῖ, Τυχικέ, καὶ ἱερὸν Κήρυκα, καὶ συστρατιώτην, μακάριε.

Ὁ βίος σου φωταυγής, ταῖς  ἐναρέτοις ἀστραπαῖς ἔλαμψε, φωταγωγῶν, μακάριε, τοὺς εἰλικρινῶς σε γεραίροντας.
Θεοτοκίον.
Ναὸς ἐδείχθης Θεοῦ,  χωρητικὸς περιφανῶς, Πάναγνε, καὶ καθαρὸν σκήνωμα, καὶ θεοπρεπὲς ἐνδιαίτημα.

Κάθισμα. ῏Ηχος  α'.
Τὸν τάφον σου,  Σωτήρ.
Τοῦ Παύλου μαθητής,  γεγονώς, Θεοφόρε, ἐφώτισας λαούς, ἀνυμνεῖν τὴν Τριάδα, ναοὺς δὲ κατέστρεψας,  ἀπωλείας ἐν χάριτι· ᾽Εκκλησίᾳ δέ, ὑπηρετῶν τοὺς στεφάνους, χαίρων εἴληφας, ὑπὲρ  ἡμῶν ἱκετεύων, Χριστὸν τὸν Θεὸν ἡμῶν.
Δόξα. Καὶ νῦν.  Θεοτοκίον.
Ὁδήγησον ἡμᾶς, ἐν ὁδῷ  μετανοίας, ἐκκλίνοντας ἀεί, πρὸς κακῶν ἀνοδίας, καὶ τὸν ὑπεράγαθον,  παροργίζοντας Κύριον, ἀπειρόγαμε, εὐλογημένη Μαρία, καταφύγιον, ἀπεγνωσμένων  ἀνθρώπων, Θεοῦ ἐνδιαίτημα.

ᾨδὴ δ'.
Ἐπαρθέντα σε  ἰδοῦσα.
Ὑφηγούμενος τὰ θεῖα τὴν  οἰκουμένην, πυρσοφανῶς διέδραμες, ἅπαντας φωτίζων, σοφὲ Τυχικέ, πιστὲ διάκονε  τοῦ Παύλου, τῶν ᾽Εκκλησιῶν πασῶν στήριγμα.

Μακαρίως διανύων τὸν βίον,  ὁ Τυχικὸς ἀκτῖσι, τοῦ νοητοῦ ῾Ηλίου, ὡς ἥλιος ἐν κόσμῳ, κόσμον κατελάμπρυνε,  φωτὶ τῆς Θεότητος, καὶ μαρμαρυγαῖς τοῦ κηρύγματος.

Νεμομένην ἀθεΐας τὴν  σηπεδόνα, τῶν εὐσεβῶν τὸ πλήρωμα, ἔστησας, νοστίμῳ ἅλατι τῶν λόγων σου, καὶ  χαίρων ἐκραύγαζες· Δόξα τῇ δυνάμει σου, Κύριε.
Θεοτοκίον.
Ὡς κατάσκιον προβλέπει σε  πάλαι ὄρος, ὁ ᾽Αββακούμ, Πανάμωμε, φέρουσαν τὸν Λόγον, πάντας συσκιάζοντα,  φλογμοῦ παραπτώσεων, καὶ ἁμαρτιῶν, Κόρη, καύσωνος.

ᾨδὴ ε'.
Σύ, Κύριέ μου,  φῶς.
Ταῖς θείαις ἀστραπαῖς, τοῦ  πανσόφου κηρύγματος, ἐφώτισας ἀγνωσίας, τοὺς νυκτὶ συσχεθέντας, Θεόφρον  παμμακάριστε.

Ὁ θεῖος ποταμός, προελθὼν  ἐκ καρδίας σου, κατέκλυσε τοὺς χειμάρρους, τῆς άπάτης καὶ φρένας, πιστῶν,  Παμμάκαρ, ἤρδευσε.

Νευρούμενος Θεῷ, Τυχικέ,  ὡς ᾽Απόστολος, εἰς Κύπρον προθύμως ἧκες, καὶ τὰ εἴδωλα ταύτης, φωτὶ Χριστοῦ  διέλυσας.
Θεοτοκίον.
Σὲ μόνην ἐκ πασῶν, γενεῶν  ἐξελέξατο, ὁ Κύριος, Θεοτόκε, καὶ ἐκ σοῦ ἐσαρκώθη, θεώσας τὸ ἀνθρώπινον.

ᾨδὴ ς'.
Θύσω σοι, μετὰ  φωνῆς.
Ὁ θεῖος, Τυχικὸς ἐν τῇ  Κύπρῳ ἐπλήρωσε, τῶν σωτηρίων ναμάτων, τὰς κοιλάδας πάσας τῆς ᾽Εκκλησίας, στερρῶς  κτίσας, ταύτην ἐπὶ τὴν πέτραν τῆς πίστεως.

Προθύμως, Τυχικὸς ἀπεστάλη  διάκονος, τοῦ θεοκήρυκος Παύλου, μεριμνῶντος ἵνα πάντες σωθῶσι, καὶ ἑδραῖοι,  καρποφορήσωσιν ἔργα τῆς χάριτος.

Φωτίσας Τυχικός, ὡς ἀστὴρ  θεοπρόβλητος, ταῖς φωτοβόλοις ἀκτῖσιν, οἰκουμένην πᾶσαν θεογνωσίας, φέγγος  θεῖον, ἐκ τοῦ Σωτῆρος ἤστραψεν ἄφθονον.

Νέκρωσιν, τὴν ζωὴν  ἐκδυθεὶς ἐνεδύσατο, ἐν Παραδείσῳ Παρθένε, ὁ ᾽Αδάμ· τῷ σῷ δὲ ἠθανατίσθη, ζωηφόρῳ  τοκετῷ Παναγία Θεόνυμφε.

Κοντάκιον.
῏Ηχος α'.  Χορὸς ἀγγελικός.
Χριστοῦ μαθητευθείς,  Τυχικὲ θεορρῆμον, καὶ τούτου μυηθείς, τὴν σωτήριον γνῶσιν, τοῦ Παύλου  συνέκδημος, ὀπαδὸς καὶ ἀκόλουθος·ὅθεν εἵλκυσας, τῶν ἀπορρήτων τὴν γνῶσιν, καὶ  κατηύγασας, ἱεραρχίας ἀκτῖσι, τὴν μνήμην σου, πάνσοφε.

Συναξάριον.
Τῇ Η' τοῦ αὐτοῦ μηνός,  Μνήμη τῶν ἁγίων ἀποστόλων ἐκ τῶν ῾Εβδομήκοντα Σωσθένους, ᾽Απολλώ, Κηφᾶ, Τυχικοῦ,  ᾽Επαφροδίτου, Καίσαρος καὶ ᾽Ονησιφόρου.
Στίχοι.
᾽Αποστόλους σήμερον ἑπτὰ  γεραίρω,
῾Ως γενναίους κήρυκας τοῦ  Θεοῦ Λόγου.

Τούτων ὁ μὲν Σωσθένης, οὗ  καὶ ὁ ἄγιος Παῦλος μέμνηται, Ἐπίσκοπος Κολοφῶνος ἐγένετο. Ὁ δὲ ᾽Απολλώς, οὗτινος  καὶ αὐτοῦ ὁ Απόστολος μέμνηται ἐν τῇ πρὸς Κορινθίους πρώτῃ ἐπιστολῇ, ᾽Επίσκοπος  Καισαρείας ἐγένετο. Ὁ δὲ Τυχικός, οὗ καί αὐτοῦ ὁ αὐτὸς ᾽Απόστολος μέμνηται,  δεύτερος ᾽Επίσκοπος μετὰ Σωσθένην Κολοφῶνος ἐγένετο. ῾Ο δὲ ᾽Επαφρόδιτος, οὗτινος  καὶ αὐτοῦ ὁ Ἀπόστολος μέμνηται, ᾽Επίσκοπος Κολώνης ἐγένετο. Ὁ δὲ ᾽Ονησίφορος  ᾽Επίσκοπος Καισαρείας ἐγένετο. Ὁ δὲ Καῖσαρ, ὑπὸ τοῦ Παύλου ἀναφερόμενος καὶ  οὗτος, ᾽Επίσκοπος τῆς ἐν Πελοποννήσῳ Κορώνης ἐγένετο. Οὗτοι πάντες καλῶς  πολιτευσάμενοι, καὶ ὁσίως ποιμάναντες καὶ κυβερνήσαντες τὰς λαχούσας αὐτοῖς  ᾽Εκκλησίας καὶ τὸν λαόν, καὶ πολλοὺς πειρασμοὺς ὑπομείναντες ὑπὲρ Χριστοῦ, ὑπὸ  τῶν εἰδωλολατρῶν ἐτελειώθησαν, παραδόντες τὰς ψυχὰς ἑαυτῶν τῷ Κυρίῳ.

Ὁ βίος τοῦ  ᾽Αποστόλου Τυχικοῦ.
Στίχοι.
Νικοδήμου ῾Αγιορείτου.
Μὴ τὸν τυχόντα Τυχικὸν  τοῦτον νόει,
Οὗτος γὰρ εἷς πέφυκε τῶν  ᾽Αποστόλων.

Οὗτος ὁ Τυχικὸς κατήγετο  ἐκ τῆς ᾽Εφέσου τῆς ᾽Ασίας, μνημονευόμενος εἰς τὰς Πρἀξεις (κ' 4) μεταξὺ τῶν  συνοδῶν τοῦ ᾽Αποστόλου Παύλου ἀπὸ Μακεδονίας εἰς ᾽Ασίαν, κατὰ τὸ τέλος τῆς  τρίτης περιοδείας αὐτοῦ. ῾Υπὸ τοῦ ᾽Αποστόλου Παύλου χαρακτηρίζεται ὡς «ἀδελφὸς  ἀγαπητὸς καὶ πιστὸς διάκονος καί σύνδουλος ἐν Κυρίῳ» (Κολοσσαεῖς δ' 7,᾽Εφεσίους  ς' 21). ῾0 Τυχικὸς ἀνέλαβεν ὅπως μεταφέρῃ τὴν πρὸς Κολοσσαεῖς ᾽Επιστολὴν καὶ  ἐνημερώσῃ τοὺς παραλήπτας αὐτῆς, καθὼς καὶ τοὺς παραλήπτας τῆς πρὸς ᾽Εφεσίους  ᾽Επιστολῆς, ἀναφορικῶς πρὸς τὴν κατάστασιν καὶ τὴν δρᾶσιν τοῦ Παύλου, ὅστις  ἐτέλει δέσμιος ἐν ῾Ρώμῃ. Εἰς τὴν Β' πρὸς Τιμόθεον ᾽Επιστολὴν (δ' 12)  ἀναγινώσκομεν ὅτι ὁ Τυχικὸς ἀπεστάλη εἰς ῎Εφεσον, εἰς δὲ τὴν πρὸς Τίτον  ᾽Επιστολὴν (γ' 12) ἀναγγέλλεται νέα ἀποστολὴ αὐτοῦ πρὸς τὸν Τίτον, ᾽Επίσκοπον  Κρήτης. Εἰς τὸν βίον τοῦ ἁγίου Αὺξιβίου ἀναφέρεται ὅτι, ὅταν ἐπληροφορήθη ὁ  ᾽Απόστολος Παῦλος ὑπὸ τοῦ Μάρκου ὅτι ἐξῆλθε Βαρνάβας τὸν ἀνθρώπινον βίον καὶ  οὐδείς ἐστι τῶν ἀποστόλων εἰς Κύπρον τοῦ διδάσκειν καὶ εὐαγγελίζεσθαι τὸν  Χριστόν, ἀπέστειλεν ᾽Επαφρᾶν καὶ Τυχικὸν καί τινας ἄλλους εἰς Κύπρον πρὸς  ῾Ηρακλείδην τὸν ᾽Αρχιεπίσκοπον τῆς νήσου, γράψας αὐτῷ ἵνα τὸν μὲν ᾽Επαφρᾶν  καταστήση ᾽Επίσκοπον ἐν Πάφῳ, Τυχικὸν δὲ ἐν Νεαπόλει». ᾽Εκπληρώσας ὁ Τυχικὸς τὸν  εὐαγγελισμὸν τῆς Κύπρου, ἐπανῆλθεν πλησίον τοῦ ᾽Αποστόλου Παύλου μέχρι τοῦ  μαρτυρικοῦ θανάτου αὐτοῦ. ᾽Ακολούθως ἐγένετο, μετὰ τὸν ἀπόστολον Σωσθένην,  δεύτερος ᾽Επίσκοπος τῆς Κολοφῶνος τῆς ᾽Ιωνίας. Εἰς τὸ χωρίον Μέσανα τῆς Πάφου  τιμᾶται ὁ Απόστολος Τυχικὸς ἀπὸ ἀρχαιοτάτων χρόνων, ὅπως ἀναφέρουν οἱ Κύπριοι  χρονογράφοι: «Τυχικὸς εἰς τὴν Πάφον». ῾0 ναὸς τοῦ χωρίου, ἀνεγερθεὶς ἐπὶ τῶν  θεμελίων παλαιοτέρου ναοῦ, εἶναι ἀφιερωμένος εἰς τὸν ᾽Απόστολον Τυχικὸν καὶ  πανηγυρίζει τὴν 8ην Δεκεμβρίου, ᾽Επίσης ὑπάρχει τοποθεσία φέρουσα τὁ ὅνομα τοῦ  ᾽Αποστόλου εἰς τὸ χωρίον ῾Αγία Φύλαξις Λεμεσοῦ.

Τῇ αὐτῇ ἡμέρᾳ, Μνήμη τοῦ  ὁσίου πατρὸς ἡμῶν Σωφρονίου, ᾽Αρχιεπισκόπου Κύπρου.
Στίχοι.
Πᾶν Σωφρόνιος σαρκικὸν  σβέσας πάθος,
Καὶ σαρκὸς αὐτῆς ἐξαπέπτη  πηλίνης.

Οὗτος γέννημα καὶ θρέμμα  τῆς αὐτῆς Νήσου ἦν, Χριστιανῶν καὶ εὐσεβῶν γονέων υἱός. ᾽Εγένετο δέ, δι' ὀξύτητα  νοὸς καὶ εὐφυΐαν, πολυμαθής, ἀναγνοὺς ἐπιμελῶς πᾶσαν τὴν θείαν Γραφήν. Τοσοῦτον  δὲ γέγονεν ἐνάρετος, ὡς καὶ μεγάλων θαυμἀτων ἀξιωθῆναι, καὶ πολλὰ θαύματα  ποιῆσαι. Διὸ καὶ μετὰ θάνατον τοῦ Δαμιανοῦ, τοῦ ἁγιωτάτου ᾽Αρχιεπισκόπου Κύπρου,  ὑπὸ τοῦ λαοῦ παντὸς καὶ τῶν ᾽Επισκόπων προχειρίζεται ᾽Αρχιεπίσκοπος. ῞Ος, μετὰ  τοῦτο, πενήτων ἐγένετο τροφεύς, ὀρφανῶν ἀντιλήπτωρ, χηρῶν προστάτης, ἀδικουμένων  βοηθὸς καὶ γυμνῶν σκέπη· καὶ μετὰ τούτους καὶ τοιούτους ἀγῶνας, πρὸς Θεὸν ἐν  εἰρήνῃ ἐξεδήμησε.

Τῇ αὐτῆ ἡμέρᾳ, Μνήμη τοῦ  ὁσίου πατρὸς ἡμῶν Παταπίου.
Στίχοι.
Φθαρτὸν λελοιπώς, Πατάπιε,  γῆς πάτον,
Πατεῖς, ὅπου πατοῦσι  πραέων πόδες.
᾽Ογδοάτῃ, Πατάπιε, χλόης  πέδον ἀμφεπάτησας.

Ταῖς αὐτῶν ἁγίαις  πρεσβείαις, Χριστὲ ὸ Θεός, ἐλέησον καὶ σῶσον ἡμᾶς. ᾽Αμήν.

ᾨδὴ ζ'.
᾽Εν τῇ καμίνῳ.
Θεηγορίαις, θεοσόφοις,  Παμμάκαρ, χρησάμενος, γνώσει ἀληθεῖ, τὸ σκότος ἐκ τῶν ψυχῶν, τῆς ἀγνοίας  ἀπεδίωξας, σοφίας χάριτι, τῶν τῷ σεπτῷ πειθησάντων λόγῳ σου.

Ἀναγεννήσας, θείῳ  βαπτίσματι ὁ φύσει Θεός, ὄντως Τυχικὸν ἀνέδειξας ὁδηγόν, εἰς τὴν πίστιν,  ῾Υπεράγαθε, Παύλου συνέκδημον, οἰκουμένης ἀγλάϊσμα ἔνθεον.

Ἀναφανέντες, ὥσπερ νεφέλαι  θείου φωτός, ἅπασιν ἐπομβροῦσιν ὕδωρ ζωοποιόν, οἱ ᾽Απόστολοι κραυγάζοντες·  Εὐλογημένος εἶ, ἐν τῷ ναῷ τῆς δόξης σου, Κύριε.
Θεοτοκίον.
Γῆν μὲν ὁμίχλῃ, τὸν  οὐρανὸν νεφέλαις δὲ Κύριος, Κόρη, περιβάλλων, σάρκα θέλων θνητήν, ἐξ αἱμάτων σου  ἐνδύεται, καταστολὴν δόξης ἀθανάτου ἐνδύων τὸν ἄνθρωπον.

ᾨδὴ η'.
Χεῖρας  ἑκπετάσας Δανιήλ.
Ὁ Παῦλος ἐπαίνοις ἱεροῖς,  ἐγκωμιάζων σε, Τυχικὲ ἔνδοξε, ἀγαπητὸν ἀδελφόν τε καὶ ἐν Κυρίῳ πιστῶς,  διακονούμενον αὐτῷ ἔγραψε μέλποντα· Εὐλογεῖτε, πάντα τὰ ἔργα Κυρίου τὸν Κύριον.

Ῥήμασιν ἑπόμενος σεπτοῖς,  τοῦ Παύλου λέγοντος Βαρνάβας τέθνηκε, εἰς Κύπρον δράμε καὶ κήρυξον, ᾽Εκκλησίαν  αὐτῆς στήριξον, εὐηγγελίσθης ἐν αὐτῇ, θείαν ἀλήθειαν· Εὐλογεῖτε, πάντα τὰ ἐργα  κραυγάζων τὸν Κύριον.

Ὁ θεῖος καὶ πάνσοφος  χορός, τῶν ᾽Αποστόλων Χριστοῦ, πυρὶ τοῦ Πνεύματος, ὡς ὕλην εὔπρηστον, ἔφλεξε τῶν  δαιμόνων τὰ σεβάσματα, καὶ τὰς καρδίας τῶν πιστῶν, ἐφωταγώγησε τῶν βοώντων·  Πάντα τὰ ἔργα ὑμνεῖτε τὸν Κύριον.
Θεοτοκίον.
Νεκρὸς διὰ βρώσεως μιᾶς,  ᾽Αδὰμ γεγένηται, τρυγήσας θάνατον, ἐκ φυτοῦ τῆς γνώσεως, ῞Αχραντε· διὰ σοῦ δὲ  ἀνεζώωται, καὶ Παραδείσου τὴν τρυφήν, πάλιν ἀπέλαβεν· Εὐλογεῖτε, πάντα τὰ ἔργα  κραυγάζων τὸν Κύριον.

ᾨδὴ θ'.
Λίθος  ἀχειρότμητος ὄρους.
Ἵνα τὴν αἰώνιον δόξαν,  κληρονομήσῃς, Τυχικέ, δόξης ἐπιγείου παρεῖδες, τὸ ἄστατόν τε καὶ παρερχόμενον,  καὶ πρὸς Χριστὸν ἐχώρησας, δόξῃ πρὸς τούτου κλεϊζόμενος.

Ὡς τῷ κορυφαίῳ, Παμμάκαρ,  τῶν ᾽Αποστόλων μαθητεύσας, Παύλῳ τῷ σοφῷ θεηγόρῳ, σὺν τούτῳ χαίρων τὴν  αἰωνίζουσαν, κληρονομεῖς ἀπόλαυσιν, τῆς ᾽Εκκλησίας Κύπρου καύχημα.

Στέφος διακόνου, Θεόφρον,  ἐκ τοῦ Σωτῆρος ἀνεδήσω, καὶ τῆς θεωρίας τῆς θείας, νῦν ἀπολαύεις ἀξίως, Τυχικέ,  καὶ τῷ Χριστῷ γηθόμενος, συμβασιλεύεις, παμμακάριστε.

Ἤθροισται λαὸς ἐν τῇ  μνήμη, τῇ φωτοφόρῳ σου ὑμνῆσαι, τὸν ἀγαθοδότην Σωτῆρα, καὶ τοὺς γενναίους,  Τυχικέ, πόνους σου, οὓς ἀνδρικῶς ὑπέμεινας, καταβαλὼν τὸν πολυμήχανον.
Θεοτοκίον.
Φέρουσα Χριστὸν ἐν  ἀγκάλαις, νεύματι φέροντα τὰ πάντα, τοῦτον ὡς Υἱόν σου δυσώπει, ἐχθροῦ χειρῶν  με, Πάναγνε, ῥύσασθαι, καὶ δι' ἐλέους ἄβυσσον, ἐναγκαλίσασθαι καὶ σῶσαί με.

᾽Εξαποστειλάριον.
Ὁ οὐρανὸν τοῖς  ἄστροις.
Καταλιπόντες κόσμον, οἱ  ῾Εβδομήκοντα, Λόγε, σοὶ μαθητεύονται πόθῳ, τῷ Λόγῳ καὶ Διδασκάλῳ, τῆς ἀγνωσίας  τὸν κόσμον, ἀποκαθαίροντες πίστει.
Θεοτοκίον.
Ὁ γλυκασμὸς τῶν ᾽Αγγέλων,  τῶν θλιβομένων ἡ χαρά, χριστιανῶν ἡ προστάτις, Παρθένε μήτηρ Κυρίου, ἀντιλαβοῦ  μου καὶ ῥῦσαι, τῶν αἰωνίων βασάνων.

Εἰς τοὺς  Αἴνους.
῾Ιστῶμεν Στίχους δ', καὶ ψάλλομεν Στιχηρὰ Προσόμοια.
Ἦχος πλ. δ'.  Τί ὑμᾶς καλέσωμεν, ῞Αγιοι.
Τί σε ὀνομάσω, ᾽Απόστολε;  οὐρανόν, ὅτι τὴν δόξαν διηγήσω τοῦ Θεοῦ· ποταμόν, ὅτι τὴν κτίσιν καταρδεύεις  μυστικῶς· ἀστέρα, ᾽Εκκλησίαν καταυγάζοντα· κρατῆρα, πόμα ἅγιον προχέοντα· φίλον  Χριστοῦ γνησιώτατον· τῶν ᾽Ασωμάτων ὁμόσκηνον. ῾Ικέτευε, τοῦ σωθῆναι τὰς ψυχὰς  ἡμῶν. (Δίς).

Ὄντως, θεηγόρε ᾽Απόστολε,  ἀπεστάλης ὡς βολίς, ὑπὸ Χριστοῦ φωτοειδής, τραυματίζουσα ἐχθρούς,  τραυματισθείσαις δὲ ψυχαῖς, προδήλως προμηνύουσα τὴν ἴασιν. Διό σε κατὰ χρέος  μακαρίζομεν, καὶ τὴν ἁγίαν σου σήμερον, ἐπιτελοῦμεν πανήγυριν. ῾Ικέτευε, τοῦ  σωθῆναι τὰς ψυχὰς ήμῶν.

Ἔνδοξε θεόπτα ᾽Απόστολε,  ὡραιώθησαν οἱ πόδες σου, Κυρίου τὰς ὁδούς, βηματίζοντες καλῶς, καὶ τὴν ὁδὸν τοῦ  δυσμενοῦς, στενοῦντες πλατυσμῷ τῆς θείας γνώσεως, τοῦ Λόγου τοῦ ὀφθέντος ὕλῃ  σώματος, καὶ Μαθητήν σε περίδοξον, ἐκλεξαμένου, μακάριε. ᾯ πρέσβευε, τοῦ σωθῆναι  τὰς ψυχὰς ἡμῶν.
Δόξα...  ῏Ηχος α'.
Ἀπόστολε Τυχικέ, ὁ πιστὸς  διάκονος, καὶ πρόθυμος σύνδουλος, μετὰ Παύλου τοῦ ᾽Αποστόλου συναγαλλόμενος,  αἴτησαι τοῖς ἑορτάζουσι τὸ σεπτόν σου μνημόσυνον, ἄφεσιν ἁμαρτιῶν, καὶ τὸ μέγα  ἔλεος.
Καὶ νῦν…  Θεοτοκίον.
Πανεύφημοι  Μάρτυρες.
Παρθένε πανύμνητε, Μωσῆς,  τὸ ἐν σοὶ μυστήριον, προφητικοῖς εἶδεν ὄμμασι, βάτον τὴν ἄφλεκτον, εἴπερ  καιομένην· πῦρ γὰρ τῆς Θεότητος, τὴν μήτραν σου, ῾Αγνή, οὐ κετέφλεξε. Διὸ  αἰτοῦμέν σε, ὡς Μητέρα τοῦ Θεοῦ ἡμῶν, τὴν εἰρήνην τῷ κόσμῳ δωρήσασθαι.

ΕΙΣ ΤΗΝ  ΛΕΙΤΟΥΡΓΙΑΝ.

Τὰ  Τυπικά, οἱ Μακαρισμοί, καὶ ἐκ τοῦ Κανόνος τοῦ ᾽Αποστόλου ᾠδὴ γ' καὶ ς'.
῾Ο ᾽Απόστολος.

Προκείμενον,  ῏Ηχος πλ. δ', (Ψαλμ. ιη').
Εἰς πᾶσαν τὴν γῆν ἐξῆλθεν  ὁ φθόγγος αὐτοῦ.
Στίχ.  Οἱ οὐρανοὶ διηγοῦνται δόξαν Θεοῦ.
Πρὸς  Κολασσαεῖς Ἐπιστολῆς Παύλου τὸ Ανάγνωσμα.
(Κεφ. δ' 2 -  9).
Ἀδελφοί, τῇ προσευχῇ  προσκαρτερεῖτε, γρηγοροῦντες ἐν αὐτῇ ἐν εὐχαριστίᾳ, προσευχόμενοι ἅμα καὶ περὶ  ἡμῶν, ἵνα ὁ Θεὸς ἀνοίξῃ ἡμῖν θύραν τοῦ λόγου, λαλῆσαι τὸ μυστήριον τοῦ Χριστοῦ,  δι' ὃ καὶ δέδεμαι, ἵνα φανερώσω αὐτὸ ὡς δεῖ με λαλῆσαι. ᾽Εν σοφίᾳ περιπατεῖτε  πρὸς τοὺς ἔξω, τὸν καιρὸν ἐξαγοραζόμενοι. ῾Ο λόγος ὑμῶν πάντοτε ἐν χάριτι, ἅλατι  ἠρτυμένος, εἰδέναι πῶς δεῖ ὑμᾶς ἑνὶ ἑκάστῳ ἀποκρίνεσθαι. Τὰ κατ' ἐμὲ πάντα  γνωρίσει ὑμῖν Τυχικὸς ὁ ἀγαπητὸς ἀδελφὸς καὶ πιστὸς διάκονος καὶ σύνδουλος ἐν  Κυρίῳ, ὃν ἔπεμψα πρὸς ὑμᾶς εἰς αὐτὸ τοῦτο, ἵνα γνῷ τὰ περὶ ὑμῶν καὶ παρακαλέσῃ  τὰς καρδίας ὑμῶν, σὺν ᾽Ονησίμῳ τῷ πιστῷ καὶ ἀγαπητῷ ἀδελφῷ, ὃς ἐστιν ἐξ ὑμῶν·  πάντα ὑμῖν γνωριοῦσι τὰ ὧδε.

᾽Αλληλούϊα (γ'), ῏Ηχος α', (Ψαλμ. πη').
Στίχ.  ᾽Εξομολογήσονται οἱ  οὐρανοὶ τὰ θαυμάσιά σου, Κύριε.
Ὁ Θεὸς ὁ ἐνδοξαζόμενος ἐν  βουλῇ ἁγίων.

Τὸ Εὐαγγέλιον.
Ἐκ τοῦ κατὰ  Λουκᾶν.
(Κεφ. 1' 16 -  21)
(Ζήτει τῇ 8η  Νοεμβρίου εἰς τήν Λειτουργίαν).
Εἶπεν ὁ Κύριος τοῖς ἐαυτοῦ  μαθηταῖς· Ὁ ἀκούων ὑμῶν ἐμοῦ ἀκούει, καὶ ὁ ἀθετῶν ὑμᾶς ἐμὲ ἀθετεῖ…

Κοινωνικόν.
Εἰς πᾶσαν τὴν γῆν ἐξῆλθεν  ό φθόγγος αὐτοῦ, καὶ εἰς τὰ πέρατα τῆς οἰκουμένης τὰ ῥήματα αὐτοῦ.
</document>
