<?xml version="1.0" encoding="UTF-8"?>
<document book="min_ext" part="dec" name="31d_dec" title="Ἀκολουθία τοῦ παμμεγίστου ταξιάρχου Ραφαήλ.">
ΑΚΟΛΟΥΘΙΑ
ΑΚΟΛΟΥΘΙΑ
ΤΟΥ ΠΑΜΜΕΓΙΣΤΟΥ ΤΑΞΙΑΡΧΟΥ ΡΑΦΑΗΛ

ΑΡΧΙΔΙΑΚΟΝΟΥ ΤΟΥ ΜΟΝΟΥ ΑΡΧΙΕΡΕΩΣ

ΑΠΟΣΤΕΛΛΟΜΕΝΟΥ ΕΙΣ ΔΙΑΚΟΝΙΑΝ
ΤΩΝ ΜΕΛΛΟΝΤΩΝ ΚΛΗΡΟΝΟΜΕΙΝ ΣΩΤΗΡΙΑΝ

Ψαλλομένη τῇ ΛΑ' Δεκεμβρίου, πρὸς ἐξευμενισμὸν τοῦ ἁγίου ἀγγέλου  καὶ ἐκζήτησιν τῆς αὐτοῦ προστασίας καὶ συνοδοιπορίας κατὰ τὸ νέον ἔτος τῆς τοῦ  Κυρίου χρηστότητος.

Ποίημα Δρος Χαραλάμπους Μ. Μπούσια

ΕΝ Τῼ ΜΙΚΡῼ ΕΣΠΕΡΙΝῼ

Μετὰ τὸν Προοιμιακὸν εἰς τὸ  Κύριε  ἐκέκραξα  ἱστῶμεν στίχους δ' καὶ ψάλλομεν τὰ ἑξῆς Προσόμοια.
῏Ηχος α'. Πανεύφημοι μάρτυρες.
Λαμπρὲ  ταξιάρχα, Ῥαφαήλ, θεῖε ἀρχιστράτηγε, τῶν οὐρανίων δυνάμεων, ἀρχιδιάκονε τοῦ  Ἀρχιερέως τοῦ Μεγάλου ἔνδοξε, ὁ εἰς διακονίαν συστήματος ἀποστελλόμενος  κληρονόμων ἀφθαρτότητος καὶ ἀγήρω ζωῆς, παμφαέστατε.

Πνευμάτων  φωστὴρ λειτουργικῶν, Ῥαφαὴλ ἀρχάγγελε, ὁ ἐκ Θεοῦ εἰς Κορνήλιον τὸν ἑκατόνταρχον,  καὶ εὐχαῖς ἀείποτε σταλεὶς τὸν πίστει ἀναλισκόμενον μηνῦσαι ἔλευσιν τούτῳ Πέτρου  εἰς Καισάρειαν τοῦ λαλοῦντος ζωῆς θεῖα ῥήματα.

Εἰς Κρήτην  ἐπώφθης γεωργῷ, Ῥαφαἠλ φωτόλαμπρε, ὅτε αἱρέσεις τὰ πρόβατα Κυρίου ἥρπαζον,  συλλογιζομένῳ τίς Θεός, ἀρχάγγελε, ὁ ὄντως ἀληθής, καὶ ὡδήγησας πρὸς τὴν  ἀλήθειαν τοῦτον βάκτρῳ, τῶν ῥημάτων σου και πυξίδι φθεγμάτων τῶν θείων σου.

Ἀρχάγγελε  θεῖε, ῾Ραφαήλ, θρόνον τοῦ Παντάνακτος περιπολεύων ἀείποτε καὶ τοῦ συστήματος τῶν  πιστῶν δεήσεις καὶ λιτάς, πανένδοξε, Αὐτῷ προσαναφέρων, ὡς εὔσπλαγχνος ἡμῶν  προσάγαγε τὰς δεήσεις πρὸς τὸν ῞Υψιστον τῶν ἐκθύμως ἐπικαλουμένων σε.
Δόξα. ῏Ηχος πλ. δ'.
Τὸν ἔξαρχον  τῶν τοῦ Θεοῦ Ἀρχαγγέλων, τὸν ἀποστελλόμενον εἰς διακονίαν τῶν μελλόντων  κληρονομεῖν σωτηρίαν, Ῥαφαἠλ τὸν ἀρχιστράτηγον, εὐφημήσωμεν κράζοντες· λειτουργὲ  θείας δόξης, καθηκόντως προσάγαγε καὶ ἡμῶν τὰς ἐντεύξεις πρὸς Κύριον, τὸν  θέλοντα πάντας σωθῆναι καὶ εἰς σωτηρίας ἐλθεῖν ἐπίγνωσιν, καὶ σῶσον ἐκ θανάτου  σαῖς παρακλήσεσι τὰς ψυχὰς ἡμῶν.
Καὶ νῦν. Θεοτοκίον.
Δέσποινα,  πρόσδεξαι...

Εἰς τὸν στίχον. ῏Ηχος β'. Οἶκος τοῦ Ἐφραθᾶ.
Χαῖρε,  ἀγγελικῶν ταγμάτων ὁ ἐξάρχων, διάκονε Μεγάλου Θεοῦ, Αρχιερέως, ὦ Ῥαφαὴλ  πανθαὑμαστε.

Στίχος.  Τίμιος ἐναντίον Κυρίου ὀ θάνατος τοῦ Ὁσίου Αὐτοῦ.

Χαῖρε, τὰς  προσευχὰς ὁ τῶν πιστῶν προσάγων Θεῷ τῷ εὐϊλάτῳ, Ἀρχάγγελε φωσφόρε, ὦ Ῥαφαὴλ  πανένδοξε.

Στίχος.  Μακάριος  ἀνὴρ, ὁ φοβούμενος, τὸν Κύριον.

Πάνσεπτε  Ῥαφαήλ, ὁ γεωργῷ τῆς Κρήτης ἀλήθειαν βραβεὑσας σοῖς θεοσόφοις λόγοις, μετάνοιάν  μοι βράβευσον.
Δόξα. Τριαδικόν.
Δόξα Σοι, ὁ  Θεός, Τριὰς ὑπεραγία, Ἀρχάγγελοι φωσφόροι Οὗ θρόνον ἐν τῷ πόλῳ σαφῶς  περιπολεὑουσι.
Και νῦν. Θεοτοκίον.
Ἵλεων,  ἀγαθή, ἀπέργασαι σοῖς δούλοις Υἱὸν μονογενῆ σου, ἐπὶ πτερύγων θείων Ἀγγέλων  ἐποχούμενον.

Ἀπολυτίκιον ἐκ τοῦ Μεγάλου

ΕΝ Τῼ ΜΕΓΑΛῼ ΕΣΠΕΡΙΝῼ

Μετὰ τὸν Προοιμιακὸν τὸ  Μακάριος  ἀνήρ, εἰς δὲ τὸ Κύριε ἐκέκραξα  ἱστῶμεν στίχους, η' καὶ Ψάλλομεν τὰ ἑξῆς Προσόμοια.
῏Ηχος α'. Τῶν οὐρανίων ταγμάτων.
Τωβία ὁ  συνοδίτης, τῆς Σάῤῥας λύτρωσις ἐξ ἐπηρείας ἄγαν πονηροῦ Ἀσμοδαίου καὶ ἴασις  ταχίστη πέλεις Τωβίτ, Ῥαφαὴλ ἀρχιστράτηγε, συνοδοιπόρε πρὸς κτῆσιν τῆς ἀρετῆς  καὶ σοφίας τῶν τιμώντων σε.

῾Επτὰ ἁγίων  ἀγγέλων Θεοῦ τὸν ἔξαρχον, τῶν εἰσπορευομένων ἐναντίον τῆς δόξης Κυρίου καὶ  δεήσεις τῶν εὐσεβῶν τῇ Αὐτοῦ ἁγιότητι προσενεγκόντων τιμήσωμεν εὐλαβῶς, Ῥαφαὴλ  τὸν ἀεισέβαστον.

῞Οτε ἡ ναῦς  ᾽Εκκλησίας ἐκλυδωνίζετο ἐκ τῶν αἱρετιζόντων ζοφερᾶς ἐπηρείας ἐργάτῃ κλονουμένῳ  Κρήτης ἀγρῶν, τὸν Θεὸν γνῶναι θέλοντι, αὐτῷ ἐστάλη ὑψόθεν ὁ Ῥαφαὴλ κατηχῆσαι τὴν  ἀλήθειαν.

Ἀρχιερέως  Μεγάλου ἀρχιδιάκονον, τῶν εἰς διακονίαν τῶν μελλόντων σωθῆναι στελλόμενον  θεόθεν, νῦν 'Ραφαήλ, καταστέψωμεν ᾄσμασιν ὡς συνοδίτην εὐΐλατον τῶν πιστῶν εἰς  πορείαν πρὸς τὴν θέωσιν.

᾽Εξ  ἀγνωσίας τοῦ σκότους βροτοὺς ἐξάγοντα, ἀπαύστως βοηθοῦντα εὐσεβούντων χορείαις  εἰς ἄνοδον βαθμίδων τῆς ἀρετῆς καὶ διώκοντα πνεύματα τὰ πονηρὰ εὐφημήσωμεν  Ῥαφαήλ, τὸν φωτόλαμπρον ἀρχάγγελον.

Τὸν  ὑφηγούμενον πᾶσι πιστοῖς τὸν Κύριον δοξάζειν εἰς αἰῶνας, τὸν ἀεὶ ὑπ' ἀγγέλων  Αὐτοῦ κυκλούντων θρόνον τὸν παμφαῆ δοξαζόμενον, μέλψωμεν ἀΰλων νόων κοσμήτορα,  Ῥαφαήλ, γεγηθότες οἱ φιλέορτοι.
Δόξα. ἦχος πλ. β'.
Τὸν  ἀπαύστως δοξάζοντα τὸν Κύριον τῆς δόξης καὶ ἀποστελλόμενον πρὸς ταχίστην ἀρωγὴν  τῶν εὐσεβούντων, ῾Ραφαἠλ τὸν ἀρχιστράτηγον οἱ πιστοὶ ἐγκωμιάσωμιεν· οὗτος γὰρ  εἰσπορευόμενος ἐνώπιον τῆς εὐτελείας τοῦ Ποιητοῦ πάσης κτίσεως ὡς εἷς τῶν  ἀρχιστρατήγων τῶν ἀΰλων νόων, Αὐτῷ προσαναφέρει τὰς προσευχὰς τῶν ἁγίων· ὅθεν  αὐτὸν ὡς συνοδίτην ἐκζητοῦντες τοῦ βίου καὶ ὡς ἰατῆρα ψυχῶν καὶ σωμάτων  μεγαλύνοντες τῇ χάριτι αὐτοῦ προσπέσωμεν, ἵνα εὕρωμεν ἔλεος ἐν τῇ ἡμέρᾳ τῆς  Κρίσεως.
Καί νῦν. Θεοτοκίον.
Τίς μὴ  μακαρίσει σε, Παναγία Παρθένε...

Εἴσοδος,  Φῶς ἱλαρόν.  Τὸ Προκείμενον τῆς ἡμέρας καὶ τὰ Ἀναγνώσματα.
Τωβὶτ τὸ Ἀνάγνωσμα.
(Κεφ. ιβ' 1 - 22 )
Ἐκάλεσε  Τωβὶτ Τωβίαν τὸν υἱὸν αὐτοῦ καὶ εἶπεν αὐτῷ· ὅρα, τέκνον, μισθὸν τῷ ἀνθρώπῳ τῷ  συνελθόντι σοι, καὶ προσθεῖναι αὐτῷ δεῖ. Καὶ εἶπε· πάτερ, οὐ βλάπτομαι δοὺς αὐτῷ  τὸ ἥμισυ, ὧν ἐνήνοχα, ὅτι με ἀγήοχέ σοι ὑγιῆ καὶ τὴν γυναῖκα μου ἐθεράπευσε καὶ  τὸ ἀργύριόν μου ἤνεγκε καὶ σὲ ὁμοίως ἐθεράπευσε. Καὶ εἶπεν ὁ πρεσβύτης·  δικαιοῦται αὐτῷ. Καὶ ἐκάλεσε τὸν ἄγγελον καὶ εἶπεν αὐτῷ· λάβε τὸ ἥμισυ πάντων,  ὧν ἐνηνόχατε, καὶ ὕπαγε ὑγιαίνων. Τότε καλέσας τοὺς δύο κρυπτῶς εἶπεν αὐτοῖς·  εὐλογεῖτε τὸν Θεὸν καὶ αὐτῷ ἐξομολογεῖσθε καὶ μεγαλωσύνην δίδοτε αὐτῷ καὶ  ἐξολογεῖσθε αὐτῷ ἐνώπιον πάντων τῶν ζώντων, περὶ ὧν ἐποίησε μεθ᾿ ὑμῶν. Ἀγαθὸν τὸ  εὐλογεῖν τὸν Θεὸν καὶ ὑψοῦν τὸ ὄνομα αὐτοῦ, τοὺς λόγους τῶν ἔργων τοῦ Θεοῦ  ἐντίμως ὑποδεικνύοντες, καὶ μὴ ὀκνεῖτε ἐξομολογεῖσθαι αὐτῷ. Μυστήριον βασιλέως  καλὸν κρύψαι, τὰ δὲ ἔργα τοῦ Θεοῦ ἀνακαλύπτειν ἐνδόξως. Ἀγαθὸν ποιήσατε, καὶ  κακὸν οὐχ εὑρήσει ὑμᾶς. Ἀγαθὸν προσευχὴ μετὰ νηστείας καὶ ἐλεημοσύνης καὶ  δικαιοσύνης· ἀγαθὸν τὸ ὀλίγον μετὰ δικαιοσύνης ἢ πολὺ μετὰ ἀδικίας. Καλὸν  ποιῆσαι ἐλεημοσύνην ἢ θησαυρίσαι χρυσίον. Ἐλεημοσύνη γὰρ ἐκ θανάτου ρύεται, καὶ  αὐτὴ ἀποκαθαριεῖ πᾶσαν ἁμαρτίαν· οἱ ποιοῦντες ἐλεημοσύνας καὶ δικαιοσύνας  πλησθήσονται ζωῆς. Οἱ δὲ ἁμαρτάνοντες πολέμιοί εἰσι τῆς ἑαυτῶν ζωῆς. Οὐ μὴ κρύψω  ἀφ᾿ ὑμῶν πᾶν ρῆμα· εἴρηκα δὴ μυστήριον βασιλέως κρύψαι καλόν, τὰ δὲ ἔργα τοῦ  Θεοῦ ἀνακαλύπτειν ἐνδόξως. Καὶ νῦν ὅτι προσηύξω σὺ καὶ ἡ νύμφη σου Σάρρα, ἐγὼ  προσήγαγον τὸ μνημόσυνον τῆς προσευχῆς ὑμῶν ἐνώπιον τοῦ ἁγίου· καὶ ὅτε ἔθαπτες  τοὺς νεκρούς, ὡσαύτως συμπαρήγμην σοι. Καὶ ὅτε οὐκ ὤκνησας ἀναστῆναι καὶ  καταλιπεῖν τὸ ἄριστόν σου, ὅπως ἀπελθὼν περιστείλῃς τὸν νεκρόν, οὐκ ἔλαθές με  ἀγαθοποιῶν, ἀλλὰ σὺν σοὶ ἤμην. Καὶ νῦν ἀπέστειλέ με ὁ Θεὸς ἰάσασθαί σε καὶ τὴν  νύμφην σου Σάρραν. Ἐγώ εἰμι Ραφαήλ, εἷς ἐκ τῶν ἑπτὰ ἁγίων ἀγγέλων, οἳ  προσαναφέρουσι τὰς προσευχὰς τῶν ἁγίων, καὶ εἰσπορεύονται ἐνώπιον τῆς δόξης τοῦ  ἁγίου. Καὶ ἐταράχθησαν οἱ δύο καὶ ἔπεσον ἐπὶ πρόσωπον, ὅτι ἐφοβήθησαν. Καὶ εἶπεν  αὐτοῖς· μὴ φοβεῖσθε, εἰρήνη ὑμῖν ἔσται· τὸν δὲ Θεὸν εὐλογεῖτε εἰς τὸν αἰῶνα. Ὅτι  οὐ τῇ ἐμαυτοῦ χάριτι, ἀλλὰ τῇ θελήσει τοῦ Θεοῦ ἡμῶν ἦλθον, ὅθεν εὐλογεῖτε αὐτὸν  εἰς τὸν αἰῶνα. Πάσας τὰς ἡμέρας ὠπτανόμην ὑμῖν, καὶ οὐκ ἔφαγον οὐδὲ ἔπιον, ἀλλὰ  ὅρασιν ὑμεῖς ἐθεωρεῖτε. Καὶ νῦν ἐξομολογεῖσθε τῷ Θεῷ, διότι ἀναβαίνω πρὸς τὸν  ἀποστείλαντά με, καὶ γράψατε πάντα τὰ συντελεσθέντα εἰς βιβλίον. Καὶ ἀνέστησαν,  καὶ οὐκ ἔτι εἶδον αὐτόν. Καὶ ἐξωμολογοῦντο τὰ ἔργα τὰ μεγάλα καὶ θαυμαστὰ αὐτοῦ  καὶ ὡς ὤφθη αὐτοῖς ὁ ἄγγελος Κυρίου.
Τωβὶτ τὸ Ἀνάγνωσμα (Κεφ. γ΄ 7-17)
᾿Εν τῇ αὐτῇ  ἡμέρᾳ συνέβη τῇ θυγατρὶ Ραγουὴλ Σάρρᾳ ἐν ᾿Εκβατάνοις τῆς Μηδίας καὶ ταύτην  ὀνειδισθῆναι ὑπὸ παιδισκῶν πατρὸς αὐτῆς, ὅτι ἦν δεδομένη ἀνδράσιν ἑπτά, καὶ  ᾿Ασμοδαῖος τὸ πονηρὸν δαιμόνιον ἀπέκτεινεν αὐτοὺς πρὶν ἢ γενέσθαι αὐτοὺς μετ᾿  αὐτῆς ὡς ἐν γυναιξί. Καὶ εἶπαν αὐτῇ· οὐ συνιεῖς ἀποπνίγουσά σου τοὺς ἄνδρας; ἤδη  ἑπτὰ ἔσχες καὶ ἑνὸς αὐτῶν οὐκ ὠνομάσθης· Τί ἡμᾶς μαστιγοῖς; εἰ ἀπέθαναν, βάδιζε  μετ᾿ αὐτῶν· μὴ ἴδοιμέν σου υἱὸν ἢ θυγατέρα εἰς τὸν αἰῶνα. Ταῦτα ἀκούσασα ἐλυπήθη  σφόδρα ὥστε ἀπάγξασθαι. Καὶ εἶπε· μία μέν εἰμι τῷ πατρί μου· ἐὰν ποιήσω τοῦτο,  ὄνειδος αὐτῷ ἔσται, καὶ τὸ γῆρας αὐτοῦ κατάξω μετ᾿ ὀδύνης εἰς ᾅδου. Καὶ ἐδεήθη  πρὸς τῇ θυρίδι καὶ εἶπεν· εὐλογητὸς εἶ, Κύριε ὁ Θεός μου, καὶ εὐλογητὸν τὸ ὄνομά  σου τὸ ἅγιον καὶ ἔντιμον εἰς τοὺς αἰῶνας· εὐλογήσαισάν σε πάντα τὰ ἔργα σου εἰς  τὸν αἰῶνα. Καὶ νῦν, Κύριε, τοὺς ὀφθαλμούς μου καὶ τὸ πρόσωπόν μου εἰς σὲ δέδωκα·  Εἰπὸν ἀπολῦσαί με ἀπὸ τῆς γῆς καὶ μὴ ἀκοῦσαί με μηκέτι ὀνειδισμόν. Σὺ γινώσκεις,  Κύριε, ὅτι καθαρά εἰμι ἀπὸ πάσης ἁμαρτίας ἀνδρὸς καὶ οὐκ ἐμόλυνα τὸ ὄνομά μου  οὐδὲ τὸ ὄνομα τοῦ πατρός μου ἐν τῇ γῇ τῆς αἰχμαλωσίας μου. μονογενής εἰμι τῷ  πατρί μου, καὶ οὐχ ὑπάρχει αὐτῷ παιδίον, ὃ κληρονομήσει αὐτόν, οὐδὲ ἀδελφὸς  ἐγγὺς οὐδὲ ὑπάρχων αὐτῷ υἱός, ἵνα συντηρήσω ἐμαυτὴν αὐτῷ γυναῖκα. ἤδη ἀπώλοντό  μοι ἑπτά· ἵνα τί μοι ζῆν; καὶ εἰ μὴ δοκεῖ σοι ἀποκτεῖναί με, ἐπίταξον ἐπιβλέψαι  ἐπ᾿ ἐμὲ καὶ ἐλεῆσαί με καὶ μηκέτι ἀκοῦσαί με ὀνειδισμόν. Καὶ εἰσηκούσθη προσευχὴ  ἀμφοτέρων ἐνώπιον τῆς δόξης τοῦ μεγάλου Ραφαήλ, καὶ ἀπεστάλη ἰάσασθαι τοὺς δύο,  τοῦ Τωβὶτ λεπίσαι τὰ λευκώματα καὶ Σάρραν τὴν τοῦ Ραγουὴλ δοῦναι Τωβίᾳ τῷ υἱῷ  Τωβὶτ γυναῖκα καὶ δῆσαι ᾿Ασμοδαῖον τὸ πονηρὸν δαιμόνιον, διότι Τωβίᾳ ἐπιβάλλει  κληρονομῆσαι αὐτήν. Ἐν αὐτῷ τῷ καιρῷ ἐπιστρέψας Τωβὶτ εἰσῆλθεν εἰς τὸν οἶκον  αὐτοῦ καὶ Σάρρα ἡ τοῦ Ραγουὴλ κατέβη ἐκ τοῦ ὑπερῴου αὐτῆς.
Τωβὶτ τὸ Ἀνάγνωσμα.
(Κεφ. ε΄1-22)
Ἀποκριθεὶς  Τωβίας εἶπεν αὐτῷ· πάτερ, ποιήσω πάντα, ὅσα ἐντέταλσαί μοι· ἀλλὰ πῶς δυνήσομαι  λαβεῖν τὸ ἀργύριον καὶ οὐ γινώσκω αὐτόν; Καὶ ἔδωκεν αὐτῷ τὸ χειρόγραφον καὶ  εἶπεν αὐτῷ· ζήτησον σεαυτῷ ἄνθρωπον, ὃς συμπορεύσεταί σοι, καὶ δώσω αὐτῷ μισθὸν  ἕως ζῶ· καὶ λαβὲ πορευθεὶς τὸ ἀργύριον. Καὶ ἐπορεύθη ζητῆσαι ἄνθρωπον καὶ εὗρε  τὸν Ραφαήλ, ὃς ἦν ἄγγελος, καὶ οὐκ ᾔδει· Καὶ εἶπεν αὐτῷ· εἰ δύναμαι πορευθῆναι  μετὰ σοῦ ἐν Ράγοις τῆς Μηδίας, καὶ εἰ ἔμπειρος εἶ τῶν τόπων; Καὶ εἶπεν αὐτῷ ὁ  ἄγγελος· πορεύσομαι μετὰ σοῦ καὶ τῆς ὁδοῦ ἐμπειρῶ καὶ παρὰ Γαβαὴλ τὸν ἀδελφὸν  ἡμῶν ηὐλίσθην. Καὶ εἶπεν αὐτῷ Τωβίας· ὑπόμεινόν με, καὶ ἐρῶ τῷ πατρί. Καὶ εἶπεν  αὐτῷ· πορεύου καὶ μὴ χρονίσῃς. Καὶ εἰσελθὼν εἶπε τῷ πατρί· ἰδοὺ εὕρηκα ὃς  συμπορεύσεταί μοι. Ὁ δὲ εἶπε· φώνησον αὐτὸν πρός με, ἵνα ἐπιγνῶ ποίας φυλῆς ἐστι  καὶ εἰ πιστὸς τοῦ πορευθῆναι μετὰ σοῦ. Καὶ ἐκάλεσεν αὐτόν, καὶ εἰσῆλθε, καὶ  ἠσπάσαντο ἀλλήλους. Καὶ εἶπεν αὐτῷ Τωβίτ· ἀδελφέ, ἐκ ποίας φυλῆς καὶ ἐκ ποίας  πατριᾶς εἶ σύ; ὑπόδειξόν μοι. Καὶ εἶπεν αὐτῷ· φυλὴν καὶ πατριὰν σὺ ζητεῖς ἢ  μίσθιον, ὃς συμπορεύσεται μετὰ τοῦ υἱοῦ σου; Καὶ εἶπεν αὐτῷ Τωβίτ· βούλομαι,  ἀδελφέ, ἐπιγνῶναι τὸ γένος σου καὶ τὸ ὄνομα. Ὅς δὲ εἶπεν· ἐγὼ ᾿Αζαρίας ᾿Ανανίου  τοῦ μεγάλου, τῶν ἀδελφῶν σου. Καὶ εἶπεν αὐτῷ· ὑγιαίνων ἔλθοις, ἀδελφέ, καὶ μή  μοι ὀργισθῇς, ὅτι ἐζήτησα τὴν φυλήν σου καὶ τὴν πατριάν σου ἐπιγνῶναι. Καὶ σὺ  τυγχάνεις ἀδελφός μου ἐκ τῆς καλῆς καὶ ἀγαθῆς γενεᾶς· ἐπεγίνωσκον γὰρ ἐγὼ  ᾿Ανανίαν καὶ ᾿Ιωνάθαν τοὺς υἱοὺς Σεμεΐ τοῦ μεγάλου, ὡς ἐπορευόμεθα κοινῶς εἰς  ῾Ιεροσόλυμα προσκυνεῖν, ἀναφέροντες τὰ πρωτότοκα καὶ τὰς δεκάτας τῶν γεννημάτων,  καὶ οὐκ ἐπλανήθησαν ἐν τῇ πλάνῃ τῶν ἀδελφῶν ἡμῶν. Ἐκ ρίζης καλῆς εἶ, ἀδελφέ,  ἀλλὰ εἰπόν μοι τίνα σοι ἔσομαι μισθὸν διδόναι· δραχμὴν τῆς ἡμέρας καὶ τὰ δέοντά  σοι ὡς καὶ τῷ υἱῷ μου. Καὶ ἔτι προσθήσω σοι ἐπὶ τὸν μισθόν, ἐὰν ὑγιαίνοντες  ἐπιστρέψητε. Καὶ εὐδόκησαν οὕτως. Καὶ εἶπε πρὸς Τωβίαν· ἕτοιμος γίνου πρὸς τὴν  ὁδόν· καὶ εὐοδωθείητε. καὶ ἡτοίμασεν ὁ υἱὸς αὐτοῦ τὰ πρὸς τὴν ὁδόν. Καὶ εἶπεν  αὐτῷ ὁ πατὴρ αὐτοῦ· πορεύου μετὰ τοῦ ἀνθρώπου τούτου, ὁ δὲ ἐν τῷ οὐρανῷ οἰκῶν  Θεὸς εὐοδώσει τὴν ὁδὸν ὑμῶν, καὶ ὁ ἄγγελος αὐτοῦ συμπορευθήτω ὑμῖν. Καὶ ἐξῆλθαν  ἀμφότεροι ἀπελθεῖν καὶ ὁ κύων τοῦ παιδαρίου μετ᾿ αὐτῶν. Ἔκλαυσε δὲ ῎Αννα ἡ μήτηρ  αὐτοῦ καὶ εἶπε πρὸς Τωβίτ· τί ἐξαπέστειλας τὸ παιδίον ἡμῶν; ἢ οὐχὶ ἡ ράβδος τῆς  χειρὸς ἡμῶν ἐστιν ἐν τῷ εἰσπορεύεσθαι αὐτὸν καὶ ἐκπορεύεσθαι ἐνώπιον ἡμῶν;  Ἀργύριον τῷ ἀργυρίῳ μὴ φθάσαι, ἀλλὰ περίψημα τοῦ παιδίου ἡμῶν γένοιτο· ὡς γὰρ  δέδοται ἡμῖν ζῆν παρὰ τοῦ Κυρίου, τοῦτο ἱκανὸν ἡμῖν ὑπάρχει. Καὶ εἶπεν αὐτῇ  Τωβίτ· μὴ λόγον ἔχε, ἀδελφή· ὑγιαίνων ἐλεύσεται, καὶ οἱ ὀφθαλμοί σου ὄψονται  αὐτόν· ἄγγελος γὰρ ἀγαθὸς συμπορεύσεται αὐτῷ, καὶ εὐοδωθήσεται ἡ ὁδὸς αὐτοῦ, καὶ  ὑποστρέψει ὑγιαίνων. Καὶ ἐπαύσατο κλαίουσα.

ΕΙΣ ΤΗΝ ΛΙΤΗΝ
᾽Ιδιόμελα
῏Ηχος α΄.
Εὐφραίνου  πιστῶν χοϊκῶν ἡ ὁμήγυρις ἔχουσα συνοδίτην ἐν βίῳ ἀκάματον καὶ συνοδοιπόρον  ἔμπειρον, Ῥαφαὴλ τὸν ἀρχιστράτηγον· αὐτὸν οὖν θερμῶς ἱκετεύοντες ὑπὲρ καλῆς  περατώσεως τῆς οὐρανοδρόμου ἡμῶν πορείας τὴν αὐτοῦ ἄγρυπνον ἐκζητήσωμεν  προστασίαν καὶ σκέπην οὐράνιον.
῏Ηχος β'.
Τῶν  ἀσωμάτων τάξεων τὸν ἐξάρχοντα Ῥαφαὴλ τὸν ἀρχάγγελον, ὡς λειτουργὸν θεῖον  εὐφημήσωμεν· οὗτος γὰρ ἀποστελλόμενος διακονῆσαι τοῖς θέλουσι σωθῆναι καὶ εἰς  ἐπίγνωσιν ἐλθεῖν ἀληθείας συγχαίρει τῇ ἡμῶν μετανοίᾳ καὶ Κυρίῳ πρεσβεύει ὑπέρ  τῆς σωτηρίας τῶν ψυχῶν ἡμῶν.
῏Ηχος γ'.
Αἴγλῃ τῆς  αὐτοῦ ποοστασίας καὶ χάριτος τὸν καταγλαΐζοντα πᾶσαν τὴν κτίσιν, Ῥαφαήλ, τὸν  φωτόλαμπρον πρωτοστάτην τῶν οὐρανίων ταγμάτων, ἐν φωναῖς ᾀσμάτων μεγαλύνωμεν·  οὗτος γάρ, ὁ Τωβὶτ συνοδοιπορήσας, Σάῤῥαν ἐξαρπάσας τῆς τοῦ Ἀσμοδαίου ἐπηρείας  καὶ Τωβὶτ τῆς νόσου αὐτοῦ ἀπαλλάξας ἡμᾶς ἐν τῇ σκέπῃ τῶν αὐτοῦ πτερύγων  περισκέπει καὶ πρὀς ὁδὀν ἰθύνει ἀληθείας καὶ σωτηρίας.
῏Ηχος δ'.
Τῶν ἀΰλων  νόων τὸν πρόκριτον, 'Ραφαήλ, τὸν τοῦ θρόνου τοῦ Ὑψίστου διάκοσμον καὶ  μαρμαρυγαῖς τῆς τρισηλίου δόξης φωτοδοτοῦντα τὴν οἰκουμένην, οἱ ἐν σκιᾷ θανάτου  καθήμενοι ὑμνήσωμεν λέγοντες· φωτί σου ἀΰλῳ φώτισον ἡμῶν τὰς ἐζοφωμένας καρδίας  καὶ πᾶσιν ἡμῖν ἐξανάτειλον ἦμαρ σωτηρίας, φωτόλαμπρε ἄγγελε, πρεσβείαις σου.
Δόξα. ῏Ηχος ὁ αὐτός.
῾Ο Κορνηλίῳ  τῷ ἑκατοντάρχῳ τρόπον ὑποδείξας προσεγγίσεως Πέτρου τοῦ ἀποστόλου καὶ διδασκάλου  Θεοῦ μυστηρίων, καὶ τὸν τῆς Κρήτης κλονισθέντα ἐκ τῶν αἱρέσεων ἀγρότην στηρίξας  λόγοις τῆς θείας σου χάριτος, τὴν σὴν πρόνοιαν διὰ τῶν πιστῶν σωτηρίαν, ᾗ  ἐπέμφθη, θεόθεν διακονῆσαι, πᾶσι κατέδειξας, Ῥαφαὴλ ἀρχιστράτηγε, θερμῶς ἀεὶ  βοῶσι· Κύριε, δόξα Σοι.
Καὶ νῦν. Θεοτοκίον.
Ἐκ παντοίων  κινδύνων τοὺς δούλους σου...

Εἰς τὸν Στίχον. Στιχηρὰ Προσόμοια.
῏Ηχος πλ. α΄. Χαίροις ἀσκητικῶν.
Χαίροις,  φωτοειδὲς Ῥαφαήλ, ἀρχιδιάκονε σεμνὲ καὶ ὑπέρλαμπρε τοῦ μόνου Ἀρχιερέως καὶ  Κτίστου καὶ Πλαστουργοῦ κτίσεως ἁπάσης, ἀρχιστράτηγε τῶν ἄνω δυνάμεων,  ἀκατάπαυστον αἴνεσιν τῶν προσφερόντων Τρισηλίῳ Θεότητι, Ἧς τὴν εὔκλειαν  μελιῤῥύτως δοξάζουσιν· ἄγγελε φωτοπάροχε, ὁ καταλαμπόμενος φωτὶ ἀΰλῳ, σκοτίαν  ἡμῶν παθῶν διασκέδασον καὶ πρὸς ἀπαθείας χρυσαυγὴν κατεύθυνόν με τὴν  διασῴζουσαν.

Στίχος.  Τίμιος ἐναντίον Κυρίου ὁ θάνατος τοῦ ῾Οσίου Αὐτοῦ.

Χαίροις ὀ  Κορνηλίῳ, σεπτῷ ἑκατοντάρχῳ, τοῦ Θεοῦ εὐαρέσκειαν αὐτοῦ ἐλεημοσύναις ἐκφράσας  καὶ προσευχαῖς καὶ καθυποδείξας τούτῳ ἔλευσιν τοῦ Πέτρου πρὸς στήριξιν διὰ λόγων  τῆς πίστεως αὐτοῦ, στρατάρχα Ῥαφαήλ, παναοίδοιμε, στόμα πάνσεπτον τοῦ Ὑψίστου  αἰνέσεως· σὲ οὗν ἐγκωμιάζοντες ὡς πῦρ φλέγον ἄϋλον καὶ ἀκλινῆ παραστάτην τῶν  εὐσεβούντων πρὸς θέωσιν, θερμῶς δυσωποῦμεν ἐξ ἐχθίστου ἐπηρείας ἡμᾶς ἀπάλλαξον.

Στίχος.  Μακάριος ἀνὴρ ὁ φοβούμενος τὸν Κύριον.

Χαίροις, ὁ  τῇ φρικτῇ Ῥαφαήλ, διακονῶν μυσταγωγίᾳ, ἀρχάγγελε, ἐνώπιον ἀρχιθύτου ἐφαίνου  Κρήτης τὰ σὰ γόνατα ἐκ βάρους κάμπτων Κτίσαντος, τιθεῖναι τοῦ μέλλοντος ὡς  ἀμώμητον σφάγιον ἐν τῇ τραπέζῃ τῇ ἁγίᾳ, φωτόλαμπρε, καὶ παλάμαις σου Ὃν ἁγίαις  ἐβάσταζες· τρέμοντα οὖν θεώμενος σὲ ὁ ἱερώτατος ἀρχιερεὐς βοηθῆσαι σοὶ τάχος  ἔσπευσε, πάγκαλε, τῷ ὑπηρετοῦντι τοῖς ἀχράντοις μυστηρίοις ἐν φόβῳ πάντοτε.
Δόξα. ῏Ηχος πλ. δ'.
Τὸν  ἐξαποστελλόμενον εὐθείας ποιῆσαι τῶν εὐσεβῶν τὰς τρίβους καὶ διδάξαι πάντας  μετάνοιαν καὶ σωτηρίαν, Ῥαφαὴλ τὸν ἀρχιστράτηγον, οἱ πιστοί τιμήσωμεν λέγοντες·  ἀξίωσον ἡμᾶς εὐλογεῖν καὶ δοξάζειν ἀπαύστως τὸν Κύριον καὶ Αὐτῷ τῷ ἀγαθῷ  ἐξομολογεῖσθαι τὰ παραπτώματα, ὁ τῶν πιστῶν ἐν βίῳ συνοδίτης καὶ λυτρωτὴς ἐκ τῶν  παγίδων τοῦ δεινοῦ πολεμήτορος πάντων τῶν σπευδόντων ὑπὸ τὴν σκέπην τῆς  προστασίας σου.
Καὶ νῦν. Θεοτοκίον.
Δέσποινα,  πρόσδεξαι....

᾽Απολυτίκιον.
῏Ηχος πλ. α'. Τὸν συνάναρχον Λόγον.
Συνοδίτην  ἐν τρίβοις ἡμῶν τὸν ἔμπειρον, προσαναφέροντα πάντων τῶν εὐσεβῶν προσευχὰς καὶ  ἐνώπιον Θεοῦ εἰσπορευόμενον δόξης, φωσφόρον Ῥαφαὴλ, ἀρχαγγέλων παμφαῶν κοσμήτορα  εὐφημοῦμεν ὡς συνοδίτην ἐν βίῳ πρὸς ἀρετῆς ἡμῶν τελείωσιν.
Θεοτοκίον.
Χαῖρε, πύλη  Κυρίου ἡ ἀδιόδευτος...

ΕΝ Τῼ ΟΡΘΡῼ

Μετὰ δὲ τὴν α' Στιχολογίαν Κάθισμα.
Ἦχος α'. Τὸν τάφον Σου, Σωτήρ.
Τῶν νόων,  Ῥαφαήλ, τῶν ἀΰλων πρωτάρχων, ὁ πάντων προσευχὰς τῷ Κυρίῳ προσάγων καὶ  ἀποστελλόμενος βοηθῆσαι τοῖς κάμνουσι καὶ τοῖς μέλλουσι κληρονομεῖν σωτηρίαν,  εὐσυμπάθητε, διακονῆσαι, γενοῦ μοι προστάτης ἀνύστακτος.
Δόξα. Τὸ αὐτό. Καὶ νῦν. Θεοτοκίον.
᾽Ενδόξων  Χερουβὶμ ὄντως τιμιωτέραν καὶ θείων Σεραφεὶμ ὑπερτέραν Παρθένε, ἀεὶ μεγαλύνομεν  σὲ λαμπρῶς, ὅτι τέτοκας ὑπὲρ ἔννοιαν τοῦ στερεώματος Κτίστην, λυτρωσάμενον ἐκ  τῆς φθορᾶς τοῦ θανάτου πᾶν γένος τὸ βρότειον.

Μετὰ τὴν β'. Στιχολογίαν Κάθισμα.
῏Ηχος δ '.Ταχὺ προκατάλαβε.
Σεπτὲ  ἀρχιστράτηγε τῶν νοητῶν, Ῥαφαήλ, δυνάμεων, φύλαττε ἐκ δυσμενοῦς ἀπειλῆς ἀτρώτους  τοὺς σπεύδοντας θείᾳ σου προστασίᾳ καὶ λαμπρῶς μελῳδοῦντας σὲ ὡς τοῦ ἐπιβούλου  Ἀσμοδαίου ὀλέτην, ἀΰλων στρατιῶν παμφαὲς ἔξαρχε, κράζομεν.
Δόξα. Τὸ αὐτό. Καὶ νῦν. Θεοτοκίον.
Πανύμνητε  Δέσποινα, καταφυγὴ εὐσεβῶν, ἐχθίστου ὀλέτειρα καὶ προστασία βροτῶν ἑτοίμη, τὸν  ἅγιον Τόκον σου ἐκδυσώπει πάντας παραμυθῆσαι τοὺς θλιβομένους, Μῆτερ, καὶ  σκεδάσαι ὁμίχλην ἡμῶν τῶν πειρασμῶν, ἀγαθή, κόσμου διάσωσμα.

Μετὰ τὸν Πολυέλεον Κάθισμα.
῏Ηχος γ'. Τὴν ὡραιότητα.
Μερόπων  πρόμαχον καὶ ἀπλανέστατον πιστῶν ἰθύντορα πρὸς βίον κρείττονα, τὸν συνοδίτην τὸν  σεπτὸν ἁπάντων τῶν ὁδοιπόρων βίου εὐφημήσωμεν, Ῥαφαὴλ ἀοχιστράτηγον, ὡς λυχνίαν  πάμφωτον τῶν ἐν πόνων καὶ θλίψεων κειμένων, φεῦ, σκιᾷ, πλὴν βοώντων· Χαῖρε,  Ἀρχάγγελε Ὑψίστου.
Δόξα. Τὸ αὐτό. Καὶ νῦν. Θεοτοκίον.
Τὴν  σκοτισθεῖσάν μου ψυχὴν καταύγασον φωτὶ τῆς χάριτος τοῦ θείου Τόκου σου, ἁγνὴ  Παρθένε, Μαριάμ, ἐλπίς τῶν ἀπηλπισμένων, καὶ ἀχλὺν ἀπέλασον τῶν ἀπείρων  πταισμάτων μου, ὅπως εὕρω ἔλεος ἐν τῇ ὥρᾳ τῆς Κρίσεως καὶ πόθῳ ἀσιγήτως βοῶ σοι·  Χαῖρε, ἡ Κεχαριτωμένη.

Προκείμενον.
῾Ο ποιῶν  τοὺς ἀγγέλους αὐτοῦ πνεύματα καὶ τοὺς λειτουργοὺς αὐτοῦ πυρὸς φλόγα.
Στίχος.  Εὐλόγει ἡ ψυχή μου τὸν Κύριον.

Εὐαγγέλιον κατὰ ᾽Ιωάννην.
Ζήτει τῇ Β' τῆς Πεντηκοστῆς.
῾Ο Ν' Ψαλμός.
Δόξα.  Ταῖς τοῦ Αρχαγγέλου Οἰκτίρμον, προστασίαις...
Καὶ νῦν.  Ταῖς τῆς Θεοτόκου ποεσβείαις, ᾽Ελεῆμον....

Ἰδιόμελον. ῏Ηχος πλ. β'
Τῷ  ὑποδείξαντι τὴν ἀλήθειαν καὶ πῶς δεῖ προσκυνεῖν ἐν γνώσει τὸν μόνον Θεὸν γεωργῷ  τῆς Κρήτης, ἐξ αἱρέσεων κλονουμενῳ, Ῥαφαήλ, τὸν πρὸς σωτηρίαν ἡμῶν σταθηρὸν  ἰθύντορα οἱ πιστοὶ ἐν ἀγαλλιάσει καταστέψωμεν ψαλμοῖς καὶ ὕμνοις· καὶ γὰρ  ἀοράτως ἐπίσταται καὶ τὰ διαβήματα ἡμῶν κατευθύνει πρὸς πόλου ἐπάλξεις, ἔνθα  ἀγγελικαὶ δυνάμεις Θεὸν δοξάζουσι, τὸν δι' ἡμᾶς μορφὴν δούλου λαβόντα καὶ  θεώσαντα φύραμα τὸ βρότειον.

Εἶτα ὁ Κανὼν τοῦ Ἀρχαγγέλου, οὗ ἡ Ακροστιχίς·
«Ῥαφαήλ,  παμφαοῦς ἀρχαγγέλου αἶνος. Χ.Μ.Μ»
ᾨδἠ α'. ῏Ηχος δ'. Ἀνοίξω τὸ στόμα μου.
῾Ρωννύμενος  σθένει σου τῆς προστασίας ἀρχάγγελε, θερμῶς ἱκετεύω σε· φωτοειδὲς 'Ραφαήλ, ἴσθι  βίου μου σεμνὸς συνοδοιπόρος καὶ εὔθυνον τρίβους μου πρὸς ἀφθαρτότητα.

Ἀρχάγγελε  πάμφωτε, σαφῶς ὁ ἀποστελλόμενος σωθῆναι τοῖς θέλουσι διακονῆσαι καλῶς, πάντας  σκέπασον ἐν σκέπῃ σῶν πτερύγων τοὺς νῦν εὐφημοῦντάς σε ὕμνοις ἐμπρέπουσι.

Φωτόλαμπρε  ἄγγελε, ὦ Ῥαφαὴλ ἀρχιστράτηγε τῶν ἄνω δυνάμεων, σκοτίαν πάντων παθῶν ἀποδίωξον  τῶν σοὶ καταφευγόντων ἐν ζάλαις καὶ θλίψεσι καὶ περιστάσεσι.
Θεοτοκίον.
Ἀπείρανδρε  Δέσποινα, παρόντος βίου κατεύθυνε πρὸς θεῖα σκηνώματα τοὺς ὁδοιπόρους, σεμνή,  καὶ τὰ ἔνεδρα ταχὺ τοῦ Ἀσμοδαίου μαχαίρᾳ πανσέπτου σου Τόκου διάλυσον.

ᾨδὴ γ'. Τοὺς σοὺς ὑμνολόγους.
Ἡλίου  λαμπόμενος ἀδύτου πυρσεύμασι θείοις Ῥαφαήλ, φωτοδοτεῖς τὰ σύμπαντα φωσφόρῳ  προστασίᾳ σου, φρουρᾷ τῇ νυχθημέρῳ σου καὶ σκέπῃ ἀδιαλείπτῳ σου.

Λαμπρύνεις  τὰς τρίβους τῶν μερόπων τῇ σῇ ὁδηγίᾳ, Ῥαφαήλ, ἀρχάγγελε περίδοξε, πιστοὺς  ἀποστελλόμενος ἰθῦναι πρὸς ἀνέσπερον ἦμαρ, ἀγήρω βιώσεως.

Πορείας  ἡμῶν οὐρανοδρόμου σεπτὲ συνοδῖτα, Ῥαφαήλ, τῶν χριστωνύμων κράτησον χειρὸς καὶ  καθοδήγησον πρὀς σωτηρίας, ἔξαρχε, ὁδόν, ἀΰλων δυνάμεων.
Θεοτοκίον.
Ἀπήμαντε  κεχαριτωμένη, φιλόστοργε Μῆτερ, τοῦ Θεοῦ, εὐλογημένη Δέσποινα, χριστιανῶν  προσφύγιον, ἡμῶν θερμῶν δεήσεων τῶν σὲ ὑμνούντων ἐπάκουσον.

Κάθισμα. ῏Ηχος γ'. Θείας πίστεως.
Ἀρχιστράτηγε ἀΰλων νόων, περιστάσεως ἐκ πάσης πλάνου ὁ φυλάττων τῶν μερόπων  συστήματα καὶ μεθ' ἡμῶν πορευόμενος πάντοτε κατ' ἐντολήν, Ῥαφαήλ, τοῦ  Παντάνακτος, τρίβους εὔθυνον τῶν ὕμνοις μακαριζόντων σε πρὸς δόμους ὑπερφώτους  ἀφθαρτότητος.
Δόξα. Τὸ αὐτό. Καὶ νῦν. Θεοτοκίον.
Παναμώμητε  Θεογεννῆτορ, ἡ ἀείποτε ἐξυμνουμένη ὑπ’ ἀγγέλων οὐρανῶν ἐν σκηνώμασι καὶ ὑπ'  ἀνθρώπων ἐν γῇ, καθαγίαζε ἡμῶν τὰ ἔργα τῶν νῦν προστρεχόντων σοι καὶ πρεσβείας  σου ζητούντων πρὸς τὸν Θεάνθρωπον Χριστόν, ῝Ον ὑπὲρ φύσιν ἐσωμάτωσας.

ᾨδὴ δ'. ῾Ο καθήμενος ἐν δόξῃ.
Μύστα τῆς  δοξολογίας τοῦ Θεοῦ και αἰνέσεως, Ῥαφαήλ, πολῖτα πόλεως τῆς ἄνω, τῷ Κτίσαντι  λατρεύεις ὕμνοις καὶ ᾄσμασιν ἐμπρέπουσιν· ὅθεν σύναξιν τὴν σὴν τελοῦμεν  γηθόμενοι.

Φλὸξ καὶ  πῦρ καὶ φῶς ὑπάρχεις, Ῥαφαὴλ ἀρχιστράτηγε, ὁ ἐκ τῆς ὑλώδους ἐξαρπάζων νοῦν  ματαιότητος, τῶν σὲ τιμώντων ἀΰλων ὡς ἐξάρχοντα νόων πάντοτε ὕμνοις ὑλαίοις ἐν  χείλεσι.

Ἀρχιστράτηγε τῶν ἄνω στρατιῶν καὶ ἀρχάγγελε, Ῥαφαήλ, φωσφόρε, ἐκ δεινῆς αἱρέσεως  λύτρωσαι καὶ πάσης βλάβης ἐχθροῦ τοῦ πολεμήτορος τοὺς ἀείποτε δοξολογοῦντας τὸν  ῞Υψιστον.
Θεοτοκίον.
Οὐρανῶν  ὑψηλοτέρα, ἀειπάρθενε Δέσποινα, Κεχαριτωμένη, φρόνημα οὐράνωσον δούλων σου καὶ  τῆς σαρκὸς πάθη τάχος ἀποκοίμησον τῶν ἐν ᾄσμασι μεγαλυνόντων σε πάντοτε.

ᾨδὴ ε'. ᾽Εξέστη τὰ σύμπαντα.
Ὑμνῶν  προστασίαν σου τὴν ἄοκνον πρὸς ἅπαντας θέλοντας ζωὴν κληρονομῆσαι τὴν ἐν τῷ πόλῳ  ἀγήρω, φωτοειδὲς ἀρχάγγελε, θεῖε Ῥαφαήλ, σύναξιν ἁγίαν σου ἑορτάζω νῦν ἄσμενος.

Συμφώνως,  ἀρχάγγελε,  αἰνοῦμέν σε ὡς ἔνθεον βίου τοῦ ἡμῶν συνοδοιπόρου, ἀποσταλέντα ἡμᾶς ἰθῦναι καλῶς  εὐθεῖαν πρὸς τρίβον ἀρετῆς καὶ ὁδὸν συνέσεως καὶ σοφίας τῆς κρείττονος.

Αγρότην  ἰθύναντα τῆς Κρήτης πρὸς ἀλήθειαν καὶ τῷ ἀρχιθύτῃ συστηθέντα ὡς τοῦ Μεγάλου  Ἀρχιερέως, σεμνέ, διάκονον, θεῖε Ῥαφαήλ, σὲ τοῖς ὕμνων ἄνθεσι καὶ ᾠδῶν  καταστέφομεν.
Θεοτοκίον.
῾Ρητόρων  τὴν ἔπαρσιν καὶ εὐγλωττίαν, πάνσεμνε, Τόκῳ σου ἠδάφισας τῷ θείῳ, Θεογεννῆτορ,  τῶν ἀπορούντων τὸ πῶς ἐκύησας Λόγον τοῦ Θεοῦ καὶ παρθένος ἔμεινας ὑπὲρ λόγον,  πανύμνητε.

ᾨδἠ στ'. Τὴν θείαν ταύτην.
Χοροὺς  βροτῶν, ἀρχιστράτηγε, σαφῶς χειραγωγεῖς εἰς ἀλήθειαν καὶ ὁλοκλήρωσιν τῆς ἀρετῆς  προστασίᾳ σου, ὦ Ῥαφαήλ, ἀγρύπνῳ  καὶ ἀντιλήψει σου.

Ἀΰλων νόων  ταξίαρχε, εὐχὰς ἡμῶν προσάγεις πρὸς Κύριον τὸν εὐσυμπάθητον, καὶ συνοδίτης ὡς  ἔμπειρος πρὸς θέωσιν ἰθύνεις τοὺς ὑμνηπόλους σου.

Γραφίδι  βίβλῳ κατάγραψον ἀΰλῳ οὐρανῶν ποοστασίας σου τοὺς ἑορτάζοντας τὴν σὴν πανίερον  σύναξιν, ὦ Ῥαφαήλ, ἀῤῥήτου  φωτὸς ὁ ἔμπλεως.
Θεοτοκίον.
Γοργῶς ἡμῶν  ἐπακούουσα τῶν σὲ μεγαλυνόντων ἀείποτε, Θεογεννήτρια, σπεύδεις πληρῶσαι αἰτήματα  ἡμῶν εὐχαῖς πανσέπτοις καὶ ἱκεσίαις σου.

Κοντάκιον. ῏Ηχος πλ. δ'. Τῇ 'Υπερμάχῳ.
Ἀρχιερέως  τοῦ Μεγάλου τὸν διάκονον, Αὐτῷ προσάγοντα εὐχὰς πιστῶν τιμήσωμεν, Ῥαφαήλ, ἀΰλων  ἔξαρχον πάντων νόων, ὡς πιστῶν συνοδοιπόρον ἐμπειρότατον πρὸς πορείαν ἀρετῆς καὶ  τελειώσεως, πόθῳ κράζοντες· Χαίροις, θεῖε Ἀρχάγγελε.
῾Ο Οἶκος.
Ἄγγελε  φωτοφόρε, Ῥαφαήλ, ὁ πρωτάρχων ἀΰλων νόων, θρόνον κυκλούντων τοῦ Παντάνακτος καὶ  Πλαστουργοῦ κτίσεως, ὁ τρίβον τοῖς πιστοῖς πάμφωτον δεικνύων τὴν σωτήριον,  ἐπάκουσον ἡμῶν βοώντων·
Χαῖρε,  διάκοσμος θείου θρόνου·
χαῖρε,  ἀρχάγγελος τοῦ Ὑψίστου.
Χαῖρε,  στρατιῶν οὐρανίων ὁ ἔξαρχος·
χαῖρε,  νοερῶν στρατευμάτων ὁ πρώταρχος.
Χαῖρε, ὁ  ἀρχιδιάκονος τοῦ Παντάνακτος Θεοῦ·
χαῖρε,  θεῖος ἀρχιστράτητος στρατιῶν τοῦ οὐρανοῦ.
Χαῖρε,  ἑκατοντάρχου χαρμονὴ Κορνηλίου·
χαῖρε τοῦ  δαιμονίου συντριμμὸς Ἀσμοδαίου.
Χαῖρε,  εὐχῆς πιστῶν ἡ εἰσήγησις·
χαῖρε, ζωῆς  ἡμῶν ἡ κατεύθυνσις.
Χαῖρε,  βροτῶν ἀκλινὴς συνοδίτης·
χαῖρε, ἡμῶν  ἀπλανὴς ὁδοδείκτης·
Χαίροις,  θεῖε ἀρχάγγελε.

Καὶ ἀναγιγνώσκεται τὸ Μηνολόγιον τῆς ἡμέρας, ἤτοι τῆς ΛΑ'  Δεκεμβρίου· εἶτα λέγομεν.

Τῇ αὐτῇ  ἡμέρᾳ σύναξιν ἐπιτελοῦμεν τοῦ ἀρχαγγέλου Ῥαφαήλ, ἀρχιδιακόνου Ἀρχιερέως τοῦ  Μεγάλου.

Στίχοι.
Πιστῶν  συνοδίτης ἀπλανὴς ἐν βίῳ,
Ῥαφαήλ,  πέλεις, ἀΰλων νόων ἄρχων.

Συναξάριον.
῾Ο ἔνδοξος  ἀρχάγγελος Ῥαφαήλ, εἷς ἐκ τῶν ἑπτἀ ἁγίων ἀρχιστρατήγων τῶν ἀΰλων στρατιῶν τοῦ  πόλου, τῶν προσαναφερομένων τὰς προσευχὰς τῶν ἀνθρώπων καὶ ἐκπορευομένων ἐνώπιον  τοῦ Κυρίου. ῝Εν ἐκ τῶν λειτουργικῶν πνευμάτων, ἀποστελλομένων θεόθεν διακονῆσαι  τοῖς θέλουσι κληρονομῆσαι σωτηρίαν.

Οὗτος  ἀπεστάλη ἰάσασθαι Τωβίαν καὶ τὴν νύμφην αὐτοῦ Σάῤῥαν ὡς καὶ συνοδοιπορῆσαι τῷ  υἱῷ αὐτοῦ Τωβίᾳ. Ἀπεστάλη ὡσαύτως τῷ έκατοντάρχῳ Κορνηλίῳ, τῷ θερμῶς εὐχομένῳ  και ἐλεοῦντι πάντα κάμνοντα, προσενεγκεῖν αὐτοῦ τὰς εὐχὰς καὶ τὰς ἐλεημοσύνας τῷ  Κυρίω, καὶ μηνῦσαι αὐτῷ τὴν τοῦ Πέτρου τοῦ ἀποστόλου ἔλευσιν εἰς Καισάρειαν πρὸς  διδασκαλίαν ῥημάτων ζωῆς.

Οὗτος καὶ  ἐν καιρῷ αἱρέσεως ἐνεφανίσθη γεωργῷ τινι τῆς νήσου, Κρήτης ὑποδεῖξαι αὐτῷ τὴν  ἀλήθειαν. ῾Οδηγήσας αὐτὸν ἐν ἀόκνῳ κατηχήσει πρὸς τὸν ἐπίσκοπον τῆς νήσου  συνεστήθη αὐτῷ ὡς ἀρχιδιάκονος Ἀρχιερέως τοῦ Μεγάλου, σταλεὶς ἐξ ῾Ιεροσολύμων  εἰς Αθήνας δι' ἐκκλησιαστικὰς ὑποθέσεις. Ἀδυνατῶν κομίσαι τὰ τίμια δῶρα ἐν τῇ  θείᾳ Λειτουργίᾳ καί καμπτόμενος τὰ γόνατα ἐφαίνετο ὡς ἀσθενῶν βαρέως. Ἐν σχετικῇ  ἐρωτήσει τοῦ ἐπισκόπου ἀπήντησεν ὅτι ἀδυνατεῖ βαστάσαι ἐν ταῖς χερσὶν αὐτοῦ τὀ  βάρος τοῦ σώματος τοῦ Κυρίου ἐν τῆ φρικτῇ μυσταγωγίᾳ, τοῦ τοῖς πᾶσιν ἀχωρήτου.  Καὶ ἀποκαλύψας ἑαυτὸν καὶ διδάξας αὐτὸν ἀόκνως ἐξομολογεῖσθαι τῷ Κυρίῳ καὶ  δοξάζειν τὸ ὑπὲρ πᾶν μέγα Αὐτοῦ ὄνομα ἐγένετο ἄφαντος. ῾Ο τῇ κατηχήσει αὐτοῦ  σωθεὶς γεωργὸς βαπτισθὲις καὶ μοναχὀς γενόμενος, φέρων τὴν κλῆσιν Σέργιος, ὁσίως  ἐπολιτεύσατο ἐν ταῖς ὀπαῖς καὶ τοῖς σπηλαίοις τῆς νήσου καὶ ἐκοιμήθη ἐν εἰρήνῃ.

Ταῖς αὐτοῦ  ἁγίαις πρεσβείαις, Χριστἐ ὁ Θεός, ἐλέησον καἰ σῶσον ἡμᾶς. Ἀμήν.

ᾨδὴ ζ'. Οὐκ ἐλάτρευσαν.
Εὐχαρίστως  σε ὑμνοῦμεν, ἀρχιστράτηγε, ἡμῖν στελλόμενον ἐν ὥρᾳ τοῦ πειρασμοῦ θεόθεν  δαιμόνιον συντρίψαι ἅπαντας, παμφαέστατε, πειράζον καὶ πρὸς δίοδον ἀπαθείας  κατεύθυνον.

Λάμψον  ἅπασι τὸ φῶς τῆς ἐπιγνώσεως φεῦ, τοῖς καθεύδουσιν ἐν ἀγνωσίας σκιᾷ, φαιδρὲ  ἀρχιστράτηγε, φωτοειδέστατε, ὁ στελλόμενος θεόθεν λῦσαι ζόφωσιν, 'Ραφαήλ, παθῶν  ἀνθρώπων.

῾Ο  πολύπειρος συνέκδημος συστήματος βροτῶν, ἀρχάγγελε φωτοειδές, Ῥαφαήλ, κατέυθυνον  ἅπαντας πρὸς ὁλοκλήρωσιν νῦν ἐν ᾄσμασι τοὺς συναχθέντας μέλψαι σε ὡς τοῦ βίου  συνοδίτην.
Θεοτοκίον.
Ὑπερύμνητε  Θεοκυῆτορ, πρόσδεξαι ὡς εὐσυμπάθητος ἡμῶν ἐνθέρμους λιτὰς καὶ ταύτας προσάγαγε  τῷ θείῳ Τόκῳ σου, τῷ συντρίψαντι θανάτου κράτος Δέσποινα, τῇ Αὐτοῦ ἐξαναστάσει.

ᾨδὴ η'. Παῖδας εὐαγεῖς.
Ἄρχων  στρατιῶν τῶν οὐρανίων, διάκονος μυστηρίων θείων ἔνσαρκος πέλων, παμφαέστατε,  'Ραφαὴλ ἀρχάγγελε, ἐν Κρήτῃ δῶρα τίμια πρὸς μετουσίωσιν βαστάζων σαῖς χερσί τοῖς  τιμίοις ἔκαμπτες ἐκ φόβου τὰ γόνατα καὶ τρόμου.

Ἴασας Τωβὶτ  τὸν ἀσθενοῦντα, Τωβίᾳ, υἱῷ αὐτοῦ συνωδοιπόρησας καὶ πρὸ τῆς συζεύξεως τούτου  ἠλευθέρωσας τὴν Σάῤῥαν ἐκ τοῦ δαίμονος τοῦ ἐκπειράζοντος αὐτὴν κατ' ἐντολὴν τοῦ  Κυρίου, Ῥαφαὴλ ῝Ον ὕμνοις δοξολογεῖς ἀπαύστοις.

Νῦν τε καὶ  ἀεί σε μελῳδοῦμεν ἀρχάγγελε Ῥαφαὴλ φιλανθρωπότατε, τὸν ἀποστελλόμενον συνοδεῦσαι  μέροπας εἰς τρίβον τὴν ἀπάγουσαν πρὸς ἀφθαρτότητα καὶ πόλου κληρονόμους γενέσθαι  ἐπικαλουμένους τὴν κλῆσίν σου τὴν θείαν.
Θεοτοκίον.
῎Ομβρισον  ἡμῖν, Θεογεννῆτορ, ὑμνοῦσί σε ὑετὸν τῆς προστασίας σου, ἀρωγῆς ἑτοίμης σου,  θείας ἀντιλήψεως καὶ προμηθείας ἄχραντε, ἐκδυσωποῦμέν σε, οἱ στένοντες ἐν  καύματι βίου, συμφορῶν παντοίων καὶ θλίψεων, Παρθένε.

ᾨδὴ θ'. Ἅπας γηγενής.
Σκέπε,  Ῥαφαήλ, καὶ φρούρει καὶ φύλαττε τοὺς καταφεύγοντας σκέπῃ τῶν πτερύγων σου καὶ  προστασίᾳ ἀδιαλείπτῳ σου, βοῶμεν οἱ ἑκάστοτε σὲ μεγαλύνοντες ἀρχαγγέλων παμφαῶν  ὡς ἔξαρχον καὶ πιστῶν ἐν πορείαις, συνέκδημον.

Χαῖρε  Ῥαφαὴλ, Κυρίου ἀρχάγγελε φωτολαμπέστατε, χαῖρε ἀρχιστράτηγε ἀΰλων νόων  περιφανέστατε, χαῖρε, ἡμῶν δεήσεων πρὸς τὀν Παντάνακτα εἰσηγῆτορ ἔνθερμε καὶ  τάχιστε ἀρωγὲ χοϊκῶν τοῦ συστήματος.

Μὑρῳ,  Ῥαφαήλ, θερμῆς προστασίας σου ἡμᾶς ἐπάλειψον ἐν κινδὑνοις στένοντας καὶ  τρυχομένους ἐν βίου κλύδωσι, πανευλαβῶς βοῶμέν σοι, Θεοῦ ἀρχάγγελε, συνοδῖτα  ἔμπειρε καὶ ἄγρυπνε τῶν ἀει δοξαζόντων τὸν Ὕψιστον.
Θεοτοκίον.
Μέμνησο  ἡμῶν, τῶν μακαριζόντων σε, Θεογεννήτρια, ὡς θερμὸν προσφύγιον ἐμπεριστάτων καὶ  παραμύθιον τῶν θλιβομένων, Δέσποινα, θεοχαρίτωτε, τῶν Ἀγγέλων γλυκασμὲ καὶ  στήριγμα κλονουμένων ἐν βίῳ ἑκάστοτε.

᾽Εξαποστειλάριον. Γυναῖκες ἀκουτίσθητε.
Τῶν  ἀσωμάτων τάξεων πρωτάρχων παμφαέστατε, σέ, Ῥαφαήλ, ἀνυμνοῦντες ὡς εὐσεβῶν  συνοδίτην ἐν βίῳ τὸν πολύπειρον καὶ τῶν ἡμῶν δεήσεων πρὸς τὸν Θεὸν τὸν  εὔσπλαγχνον εἰσηγητὴν εὐφημοῦμεν τὴν σὴν φιλάνθρωπον δρᾶσιν.
Θεοτοκίον.
Ἀγγέλων  δόξα, καύχημα καὶ κλέος Μητροπάρθενε, καὶ τῶν μερόπων προστάτις, φρουρὸς καὶ  φύλαξ καὶ σκέπη ὑπάρχεις πάντων πάμφωτος ἁγνἠ Θεογεννήτρια· ὅθεν ᾠδαῖς ἑκάστοτε  καὶ ἐφυμνίοις εὐτάκτοις σὲ ἀκλινῶς μελῳδοῦμεν.

Εἰς τοὺς Αἴνους ἱστῶμεν στίχους δ' καὶ ψάλλομεν Στιχηρὰ  Προσόμοια.
Ἦχος πλ. δ'. ῍Ω τοῦ παραδόξου θαύματος.
῎Αρχων  'Ραφαήλ, πανθαύμαστε, ἀΰλων νόων πυρσέ, ἀσωμάτων δυνάμεων οὐρανοῦ ὁ ἔξαρχος,  ἀποστέλλει τοῖς θέλουσι κληρονομῆσαι ζωὴν τὴν μέλλουσαν, τοῦ Παντεπόπτου Θεοῦ  ἀρχάγγελε, ὦν πέλεις ἔμπειρος συνοδίτης, πάμφωτε, καὶ ἀπλανὴς ὁδηγὸς ἐν κλύδωσι  καὶ περιστάσεσι.

Ἄρχων  Ῥαφαήλ, φωτόλαμπρε, ὁ γεωργῷ ἐποφθεὶς κλονουμένῳ, ἀρχάγγελε ἐκ δεινῶν αἱρέσεων  ἐν τῇ Κρήτῃ καὶ χάριτι τῶν σῶν ῥημάτων αὐτὸν ἀλήθειαν σαφῶς διδάξας, Θεοῦ  ἀρχάγγελε, ὁ εἰσηγούμενος προσευχὰς τῷ Κτίσαντι τῶν εὐσεβῶν καὶ Αὐτοῦ ἐνώπιον,  ἐκπορευόμενος.

Ἄρχων  Ῥαφαήλ, θειότατε, ἑκατοντάρχου σεμνοῦ, Κορνηλίου εἰσήγαγες εὐϊλάτῳ Κτίσαντι  προσευχὰς καὶ τὰ δράγματα τῆς εὐποιΐας αὐτοῦ καὶ δράσεως τῆς φιλανθρώπου, Θεοῦ  ἀρχάγγελε, καὶ τούτῳ ἔλευσιν Πέτρου καθυπέδειξας, λόγους ζωῆς αἰωνίου ἅπαντας  πιστοὺς διδάσκοντος.

Ἄρχων  Ῥαφαήλ, φιλάνθρωπε, δοῦλον Κυρίου, Τωβίτ, ὁ ταχὺ ἰασάμενος, Σάῤῥαν λυτρωσάμενος  τὴν αὐτοῦ νύμφην δαίμονος τῆς ἐπηρείας καὶ γόνον ἄριστον ὁ συνοδεύσας αὐτοῦ ὡς  ἔμπειρος θεῖε ἀρχάγγελε, τὸν Τωβίτ, πρὸς εὕρεσιν νύμφης αὐτοῦ, σὲ ψαλμοῖς καὶ  ᾄσμασιν ἐγκωμιάζομεν.
Δόξα. ῏Ηχος πλ. α΄.
Σήμερον  ἑόρτιον οἱ πιστοὶ τελοῦμεν σύναξιν τοῦ πρώτου τῶν ἑπτὰ ἁγίων ἀγγέλων, τῶν  προσφερόντων Κυρίῳ τὰς προσευχὰς τῶν ἀνθρώπων, Ῥαφαήλ τοῦ ἀρχιστρατήγου τῶν  οὐρανίων νοερῶν δυνάμεων, θερμῶς αὐτῷ βοῶντες ἐκ ψυχῆς μυχίων· συνοδοιπόρε τῶν  πιστῶν ἐμπειρότατε, ὁ ἀποστελλόμενος ἡμῖν βοηθῆσαι ἐν πειρασμοῖς καὶ κινδύνοις,  ἴσθι πάντων ἡμῶν φύλαξ ἄγρυπνος τῶν ἀκλινῶς μακαριζόντων σε καὶ προσφευγόντων τῇ  ἀῤῥαγεῖ προστασίᾳ σου.
Καὶ νῦν. Θεοτοκίον.
Μακαρίζομέν  σε, Θεοτόκε Παρθένε...

Δοξολογία Μεγάλη καὶ Ἀπόλυσις.

ΕΝ  Τῌ ΛΕΙΤΟΥΡΓΙᾼ
Τὰ Τυπικά, οἱ  Μακαρισμοὶ καὶ ἐκ τοῦ Κανόνος τοῦ Ἀρχαγγέλου ἡ γ' καί ἡ στ' ᾡδή.
Ἀπόστολος πρὸς Ἑβραίους.(Κεφ. β' 2 - 10).
Ἀδελφοί, εἰ  ὁ δι' ἀγγέλων λαληθείς...
Ζήτει τῇ Η' Νοεμβρίου.

Εὐαγγέλιον κατὰ Λουκᾶν. (Κεφ, 1' 16 - 21).
Εἶπεν ὁ  Κύριος τοῖς ἑαυτοῦ μαθηταῖς. ῾Ο ἀκούων ὑμῶν ἐμοῦ ἀκούει...
Ζήτει τῇ Η' Νοεμβρίου.

Κοινωνικόν.  ῾Ο ποιῶν τοὺς ἀγγέλους αὐτοῦ πνεύματα.

Μεγαλυνάριον.
Χαίροις,  ἀρχιστράτηγε Ῥαφαήλ, ὁ προσαναφέρων τὰς δεήσεις τῶν εὐσεβῶν, χαίροις, συνοδῖτα  σεπτὲ τῶν ὁδοιπόρων τοῦ βίου, τῶν ποθούντων φθάσαι εἰς θέωσιν.

Δίστιχον.
Ἴθυνόν με,  ῾Ραφαήλ, πρὸς σωτηρίαν
σὺν πιστῶν  χορείαις βοᾷ Χαραλάμπης.

ΤΕΛΟΣ ΚΑΙ ΔΟΞΑ
Τῼ ΜΟΝῼ ΑΛΗΘΙΝῼ ΘΕῼ ΗΜΩΝ

</document>
