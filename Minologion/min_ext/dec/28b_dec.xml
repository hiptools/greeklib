<?xml version="1.0" encoding="UTF-8"?>
<document book="min_ext" part="dec" name="28b_dec" title="οὗ ἡ μνήμη  τελεῖται τῇ 28ῃ Δεκεμβρίου.">
Τῌ ΚΗ' ΤΟΥ ΔΕΚΕΜΒΡΙΟΥ
ΑΣΜΑΤΙΚΗ  ΑΚΟΛΟΥΘΙΑ ΤΟΥ
ΑΓΙΟΥ ΕΝΔΟΞΟΥ  ΜΑΡΤΥΡΟΣ ΔΗΜΟΣΘΕΝΟΥΣ

οὗ ἡ μνήμη  τελεῖται τῇ 28ῃ Δεκεμβρίου.

ΑΡΧΙΜ.  ΝΙΚΟΔΗΜΟΥ ΑΕΡΑΚΗ

ΕΝ Τῼ ΜΙΚΡῼ  ΕΣΠΕΡΙΝῼ.

Εἰς τὸ  Κύριε ἐκέκραξα ἱστῶμεν στίχους δ', καὶ ψάλλομεν τὰ ἑξῆς Στιχηρὰ Προσόμοια.
Ἦχος α'. Τῶν  οὐρανίων ταγμάτων.
τὸν  Δημοσθένην ἐν ὕμνοις ἀνευφημήσωμεν, Χριστοῦ τὸν ἀθλοφόρον, συμμαρτύρων τὸ κλέος,  δόξαν ᾽Εκκλησίας, καὶ τῶν πιστῶν, πρωτοτόκων ὁμότιμον, Νικομηδείας τὸν μάρτυρα  τὸν σεπτόν, καὶ ἁγίων ἰσοστάσιον.

Τὸν Δημοσθένην ἐνδόξως  ἐγκωμιάσωμεν, τὸν ἐν Νικομηδείᾳ, ἀριστεύσαντα πάνυ ἄναρχον Πατέρα, καὶ τὸν Υἱόν,  καὶ τὸ Πνεῦμα τὸ ῞Αγιον, μίαν σεπτὴν θεαρχίαν πάντων ἀρχήν, ἀσεβέσιν ἀνεκήρυξεν.

Τὸν Δημοσθένην ἐνθέως  δεῦτε τιμήσωμεν, Νικομηδείας κλέος, καὶ μαρτύρων τὸν τύπον, πάντων ἀθλοφόρων,  ὑπογραμμόν, καὶ πιστῶν τὸ ὑπόδειγμα, τὸν πρὸς Χριστὸν νῦν μεσίτην ὑπὲρ ἡμῶν, ἐν  Σιὼν τὴν περιπόθητον.

Τὸν Δημοσθένην τὸν μάρτυρα  ἐπαινέσωμεν, ὁμολογίας κόσμον, μαρτυρίας τὸν πλοῦτον, δόξαν ᾽Εκκλησίας, στῦλον  πιστῶν, καὶ μαρτύρων τὸ κλέϊσμα, Νικομηδείας τὸν ἔνδοξον ἀθλητήν, παραδείσου τὸν  οἰκήτορα.
Δόξα.  Ἦχος β'.
Δεῦτε πιστοὶ τὸν πανένδοξον μάρτυρα Δημοσθένην, ἐν ἐγκωμίων ᾠδαῖς πανευλαβῶς ἐπευφημήσωμεν. Οὗτος γὰρ τὸν  Χριστὸν ἀγαπήσας, καὶ τὴν τοῦ μαρτυρίου δόξαν ἐπιποθήσας, μετὰ παρρησίας τὸν ἐν  Τριάδι Θεὸν ὡμολόγησε, καὶ ὡς πανάγιον σφάγιον ὑπὲρ τῆς πίστεως Αὐτοῦ ἐτύθη.  Αὐτοῦ τὴν θυσίαν μιμησώμεθα, ἵνα τύχωμεν καὶ ἡμεῖς τῆς αἰωνίου μακαριότητος.
Καὶ νῦν.  Τῆς ἑορτῆς. ῾Ο αὐτός. Οἶκος τοῦ Ἐφραθᾶ.
Ὅλον θεουργικῶς, φορέσας  ἐκ Παρθένου, Ἀδὰμ Χριστὲ τὸν πρῶτον, ἐτέχθης ἐν σπηλαίῳ καί φάτνῃ ἐσπαργάνωσαι.

Εἰς τὸν Στίχον  Στιχηρὰ Προσόμοια.
Ἦχος β'. Οἶκος  τοῦ ᾽Εφραθᾶ.
Δεῦτε πανευλαβῶς,  τιμήσωμεν ἐνθέως, ἐν ὕμνοις ἐγκωμίων, τὸν θεῖον Δημοσθένην, Νικομηδείας μάρτυρα.
Στίχος.  Θαυμαστὸς ὁ Θεὸς ἐν τοῖς ἁγίοις αὐτοῦ.
Ὄντως ὁ εὐκλεής, συμμάρτυς  πρωτοτόκων, εἰσῆλθε μετὰ δόξης, εἰς δώματα Κυρίου, ἀξίως ὡς καλλίνικος.
Στίχος.  Τοῖς ἁγίοις τοῖς ἐν τῇ γῇ αὐτοῦ ἐθαυμάστωσεν ὁ Κύριος.
Μάρτυς ἐν οὐρανοῖς,  ἱκέτευε ἀπαύστως, Τριάδα τὴν ῾Αγίαν, ὑπὲρ τῶν εὐφημούντων, τὴν μνήμην σου ἐν  ᾄσμασιν.
Δόξα.  Τριαδικόν. ῞Ομοιον.
Δόξα σοι, ὦ Τριάς, τῇ  φύσει ἡνωμένη, τοῦ κόσμου μονοκράτορ· ἐλέησον τοὺς πίστει, λατρεύοντάς σοι  Κύριε.
Καὶ νῦν.  Τῆς ἑορτῆς.
Ψάλλε προφητικῶς, Δαυίδ  κινῶν τὴν λύραν τῆς σῆς γὰρ ἐξ ὀσφύος, ἐξ ἧς ἡ Θεοτόκος, Χριστός γεννᾶται  σήμερον.

ΕΝ Τῼ ΜΕΓΑΛῼ  ΕΣΠΕΡΙΝῼ

Μετὰ  τὸν Προοιμιακὸν στιχολογοῦμεν τὴν α' στάσιν τοῦ,  Μακάριος ἀνήρ.  Εἰς δὲ τό, Κύριε ἐκέκραξα ἱστῶμεν στίχους ς' καὶ  ψάλλομεν Στιχηρὰ  Προσόμοια.
Ἦχος δ'. Ὡς  γενναῖον ἐν  μάρτυσιν.
Δημοσθένην τὸν μάρτυρα, ἀθλητὴν θεοτίμητον, ἐν ᾠδαῖς καὶ ᾄσμασιν, εὐφημήσωμεν· ὅτι Τριάδα τὴν ἄκτιστον, ἐνθέως ἠγάπησε, καὶ ἐλάτρευσε πιστῶς, ὑπὲρ Ἧς ἀπηρνήσατο, τὰ ἐπίκηρα πάντα, ταπεινώσας δυσσεβεῖς καὶ ἀντιχρίστους, ὡς χριστομάρτυς πανθαύμαστος.

Γενναιότητος ἕδρασμα,  μαρτυρίας κειμήλιον, ἀθλητῶν προπύργιον εὐφημήσωμεν, ὄντως ὑπόδειγμα πίστεως,  μαρτύρων τὸ πρότυπον, βιαστῶν ὑπογραμμόν, τῆς θυσίας τὸ ἄγαλμα, καὶ ζωῆς τῆς  ἀλήκτου ὑποφήτην, Δημοσθένην ἀριστέα, τὸ τῶν μαρτύρων ἀγλάϊσμα.

Τὸν Χριστὸν ἐπεπόθησας, θησαυρὸν τὸν ἀτίμητον, καί ζωὴν τὴν κρεττονα, ὦ ΔημόσΘενες· καὶ εἰς μαρτύριον ἔσπευσας, ζητῶν τὴν σωτήριον, ἐκ Τριάδος ἀληθοῦς, χάριν ἄφθονον πάντιμε, ἀρνηθείς δὲ εἰδώλοις καταθῦσαι,  τῆς Χριστοῦ ὁμολογίας καὶ τελευτῆς θείας ἔτυχες.
Δόξα.  Ἦχος πλ. β΄.
Τὸν τῆς Νικομηδείας Χριστομάρτυρα Δημοσθένην, τὸν ὑπὲρ τῆς ἀληθοῦς πίστεως τυθέντα, ἐν ᾠδαῖς πνευματικαῖς, ἐγκωμιάσωμεν λέγοντες· Χαίροις ὁ τῆς πίστεως τοῦ Χριστοῦ ἀρραγὴς θέμεθλος, καὶ τῶν εἰς Χριστὸν πιστευόντων θεοδώρητον στήριγμα. Χαίροις τὸ τῆς  θυσίας πανεύφημον πρότυπον, καί τὸ τῆς ὁμολογίας τοῦ Θεανθρώπου θεοτίμητον  ὑπόδειγμα. Χαίροις τῶν οὐρανίων δωμάτων πανάξιε οἰκιστά, καὶ τῶν τιμώντων σε  θεοδώρητε πρεσβευτά. Χαίροις ὁ αἰωνίως θεώμενος τὴν τῆς ῾Αγίας Τριάδος δόξαν τε  καὶ λαμπρότητα.
Καὶ νῦν.  Τῆς ἑορτῆς. Ὁ αὐτός.
Χορεύουσιν ῎Αγγελοι πάντες  ἐν οὐρανῷ, καὶ ἀγάλλονται σήμερον· σκιρτᾷ δὲ πᾶσα ἡ κτίσις, διὰ τὸν γεννηθέντα  ἐν Βηθλεέμ Σωτῆρα καὶ Κύριον· ὅτι πᾶσα πλάνη τῶν εἰδώλων πέπαυται, βασιλεύει  Χριστὸς εἰς τοὺς αἰῶνας.

Εἴσοδος. Φῶς  ἱλαρόν,  τὸ προκείμενον τῆς ἡμέρας καὶ τὰ ᾽Αναγνώσματα.

Προφητείας  Ἡσαΐου τὸ ἀνάγνωσμα
(Κεφ. ΜΓ΄  9-14)
Τάδε  λέγει Κύριος· πάντα τὰ ἔθνη συνήχθησαν ἅμα, καὶ συναχθήσονται ἄρχοντες ἐξ αὐτῶν.  τίς ἀναγγελεῖ ταῦτα; ἢ τὰ ἐξ ἀρχῆς τίς ἀναγγελεῖ ὑμῖν; ἀγαγέτωσαν τοὺς μάρτυρας  αὐτῶν καὶ δικαιωθήτωσαν καὶ εἰπάτωσαν ἀληθῆ. Γίνεσθέ μοι μάρτυρες, καὶ ἐγὼ  μάρτυς, λέγει Κύριος ὁ Θεός, καὶ ὁ παῖς μου, ὃν ἐξελεξάμην, ἵνα γνῶτε καὶ  πιστεύσητε καὶ συνῆτε ὅτι ἐγώ εἰμι. Ἔμπροσθέν μου οὐκ ἐγένετο ἄλλος Θεὸς καὶ  μετ᾿ ἐμὲ οὐκ ἔσται. Ἐγὼ ὁ Θεός, καὶ οὐκ ἔστι πάρεξ ἐμοῦ ὁ σῴζων. Ἐγὼ ἀνήγγειλα  καὶ ἔσωσα, ὠνείδισα καὶ οὐκ ἦν ἐν ὑμῖν ἀλλότριος. Ὑμεῖς ἐμοὶ μάρτυρες καὶ ἐγὼ  Κύριος ὁ Θεός. Ἔτι ἀπ᾿ ἀρχῆς καὶ οὐκ ἔστιν ὁ ἐκ τῶν χειρῶν μου ἐξαιρούμενος·  ποιήσω, καὶ τίς ἀποστρέψει αὐτό; Οὕτως λέγει Κύριος ὁ Θεὸς ὁ λυτρούμενος ὑμᾶς, ὁ  ἅγιος τοῦ ᾿Ισραήλ.
Σοφίας  Σολομῶντος τὸ Ἀνάγνωσμα.
(Κεφ. γ' 1-9)
Δικαίων ψυχαὶ ἐν χειρὶ  Θεοῦ, καὶ οὐ μὴ ἅψηται αὐτῶν βάσανος. Ἔδοξαν ἐν ὀφθαλμοῖς ἀφρόνων τεθνάναι, καὶ  ἐλογίσθη κάκωσις ἡ ἔξοδος αὐτῶν καὶ ἡ ἀφ' ἡμῶν πορεία σύντριμμα, οἱ δέ εἰσιν ἐν  εἰρήνῃ. Καὶ γὰρ ἐν ὄψει ἀνθρώπων ἐὰν κολασθῶσιν, ἡ ἐλπὶς αὐτῶν ἀθανασίας πλήρης.  Καὶ ὀλίγα παιδευθέντες, μεγάλα εὐεργετηθήσονται, ὅτι ὁ Θεὸς ἐπείρασεν αὐτοὺς καὶ  εὗρεν αὐτοὺς ἀξίους ἑαυτοῦ. Ὡς χρυσὸν ἐν χωνευτηρίῳ ἐδοκίμασεν αὐτοὺς καὶ ὡς  ὁλοκάρπωμα θυσίας προσεδέξατο αὐτούς. Καὶ ἐν καιρῷ ἐπισκοπῆς αὐτῶν ἀναλάμψουσι  καὶ ὡς σπινθῆρες ἐν καλάμῃ διαδραμοῦνται. Κρινοῦσιν ἔθνη καὶ κρατήσουσι λαῶν,  καὶ βασιλεύσει αὐτῶν Κύριος εἰς τοὺς αἰῶνας. Οἱ πεποιθότες ἐπ' αὐτῷ συνήσουσιν  ἀλήθειαν, καὶ οἱ πιστοὶ ἐν ἀγάπῃ προσμενοῦσιν αὐτῷ, ὅτι χάρις καὶ ἔλεος ἐν τοῖς  ὁσίοις αὐτοῦ, καὶ ἐπισκοπὴ ἐν τοῖς ἐκλεκτοῖς αὐτοῦ.
Σοφίας Σολομῶντος τὸ Ἀνάγνωσμα.  (Κεφ. γ' 15)
Δίκαιοι εἰς τὸν αἰῶνα  ζῶσι, καὶ ἐν Κυρίῳ ὁ μισθὸς αὐτῶν, καὶ ἡ φροντὶς αὐτῶν παρὰ Ὑψίστῳ. Διὰ τοῦτο  λήψονται τὸ βασίλειον τῆς εὐπρεπείας, καὶ τὸ  διάδημα τοῦ κάλλους ἐκ χειρὸς Κυρίου· ὅτι τῇ δεξιᾷ αὐτοῦ σκεπάσει αὐτούς, καὶ τῷ  βραχίονι ὑπερασπιεῖ αὐτῶν. Λήψεται πανοπλίαν τὸν ζῆλον αὐτοῦ, καὶ ὁπλοποιήσει  τὴν κτίσιν εἰς ἄμυναν ἐχθρῶν. Ἐνδύσεται θώρακα, δικαιοσύνην, καὶ περιθήσεται  κόρυθα, κρίσιν ἀνυπόκριτον. Λήψεται ἀσπίδα ἀκαταμάχητον, ὁσιότητα· ὀξυνεῖ δὲ  ἀπότομον ὀργὴν εἰς ῥομφαίαν. Συνεκπολεμήσει αὐτῷ ὁ κόσμος ἐπὶ τοὺς παράφρονας.  Πορεύσονται εὔστοχοι βολίδες ἀστραπῶν, καὶ ὡς ἀπὸ εὐκύκλου τόξου τῶν νεφῶν, ἐπὶ  σκοπὸν ἁλοῦνται, καὶ ἐκ πετροβόλου θυμοῦ πλήρεις ῥιφήσονται χάλαζαι. Ἀγανακτήσει  κατ' αὐτῶν ὕδωρ θαλάσσης· ποταμοὶ δὲ συγκλύσουσιν ἀποτόμως. Ἀντιστήσεται αὐτοῖς  πνεῦμα δυνάμεως, καὶ ὡς λαῖλαψ ἐκλικμήσει αὐτούς, καὶ ἐρημώσει πᾶσαν τὴν γῆν  ἀνομία, καὶ ἡ κακοπραγία περιτρέψει θρόνους δυναστῶν. Ἀκούσατε οὖν βασιλεῖς, καὶ  σύνετε· μάθετε δικασταὶ περάτων γῆς· ἐνωτίσασθε οἱ κρατοῦντες πλήθους, καὶ  γεγαυρωμένοι ἐπὶ ὄχλοις ἐθνῶν ὅτι ἐδόθη παρὰ Κυρίου ἡ κράτησις ὑμῖν, καὶ ἡ  δυναστεία παρὰ Ὑψίστου.
Εἰς τὴν Λιτήν.
Ψάλλομεν  Στιχηρὰ ᾽Ιδιόμελα.
Ἦχος α'.
Ἑορτὴν χαρμόσυνον οἱ τὸν  πανένδοξον μάρτυρα Δημοσθένην τιμῶντες, ἐν ᾽Εκκλησίαις θεσπεσίως ἐπιτελέσωμεν.  Οὗτος γὰρ τοὺς τῆς δυσσεβείας ἄρχοντας ταπεινώσας, καί τὴν εἰς Χριστὸν πίστιν,  μόνην σωτήριον, εὐθαρσῶς διακηρύξας, τοῦ μαρτυρικοῦ τέλους
κατηξιώθη. Οὕτω τῶν τῆς  εὐσεβείας ἐραστῶν, πανθαύμαστον γέγονε πρότυπον, καί τῶν μαρτυρικῶς ποθούντων  τελειωθῆναι, παντέλειον ἄγαλμα ἀνεδείχθη. Νῦν δὲ ἐν οὐρανοῖς περιπολεύων,  πρεσβεύει ἀπαύστως, ὑπὲρ τῶν ψυχῶν ἡμῶν.
Ἦχος β'.
Δεῦτε φιλομάρτυρες πάντες,  καὶ τοῦ πανευφήμου μάρτυρος Δημοσθένους θαυμασταί, ἐν ἐγκωμίων ᾠδαῖς τὴν  πανίερον αὐτοῦ μνήμην ἐπιτελέσωμεν. Οὗτος γάρ, τὴν τοῦ συγκλητικοῦ δόξαν, τῇ  μωρίᾳ τοῦ Εὐαγγελίου ἀνταλλάξας, ὑπὲρ τοῦ Σταυροῦ τοῦ Χριστοῦ θαυμαστῶς ἤθλησε,  καί ἱεροπρεπῶς σὺν πολλοῖς συμμάρτυσιν ἐτελειώθη. ῞Οθεν σὺν τοῖς  πρωτοτόκοις, ἐν τῇ οὐρανίῳ βασιλείᾳ, αἰωνίως σαββατίζων, ἀδιαλείπτως πρεσβεύει  τῷ Σωτῆρι Χριστῷ, ὑπὲρ τῶν ψυχῶν ἡμῶν.
Ἦχος γ'.
Τὴν τοῦ Χριστομάρτυρος  Δημοσθένους, θεόσδοτον ἑορτήν, πανευφροσύνως ἐν ἐγκωμίων ᾄσμασιν, ἀδελφοί  ἱεροπρεπῶς ἐπιτελέσωμεν. Οὗτος γὰρ τῇ θεοπροσδέκτῳ ὁμολογίᾳ καί τῇ θεοφιλεῖ  ἀποτομῇ τῆς κεφαλῆς αὐτοῦ ὑπὲρ Χριστοῦ, τοῖς πρωτομάρτυσι τῆς πίστεως  κατηκολούΘησεν. ῞Οθεν ἐν οὐρανίοις θαλάμοις, μετὰ πάντων τῶν ῾Αγίων  ἀγάλλεται, καθικετεύων τὸν Κύριον, ὑπὲρ πάντων τῶν τιμώντων τὴν πανίερον μνήμην  αὐτοῦ.
Ἦχος δ'.
Δεῦτε εὐφημήσωμεν ἀδελφοί,  τὴν τοῦ θεοφίλου μάρτυρος Δημοσθένους, πανένδοξον καὶ πανευφρόσυνον ἑόρτιον  μνήμην. Οὗτος γὰρ ὑπὲρ Χριστοῦ τὰ ἐπίκηρα πάντα καταλιπών, μαρτυρικῶς τὸν βίον  ἐξεμέτρησε καὶ ἐν οὐρανοῖς ἐπαξίως ὑπὸ Κυρίου ἐστέφθη. Χαίρει Νικομήδεια,  καθορῶσα τὴν τοῦ μάρτυρος αὐτῆς, οὐράνιον προαγωγήν· χαίρει ἡ ἐπὶ γῆς  στρατευομένη ᾽Εκκλησία, ὁρῶσα τὸ τέκνον αὐτῆς, ἐν τῇ ἐπουρανίῳ θριαμβευούσῃ.  ᾽Αλλ' ὦ μάρτυς Δημόσθενες, πρέσβευε ὑπὲρ ἡμῶν, ὅπως ἀξιωθείημεν τῆς σῆς μακαρίας  καί ἐνδόξου καταπαύσεως.
Δόξα.  Ἦχος πλ. α'.
Δεῦτε χριστοφόροι λαοί, ἐν  χαρᾷ καὶ ἀγαλλιάσει πανηγυρίσωμεν, ἐπὶ τῇ λαμπροφόρῳ, μνήμῃ, τοῦ τῆς Νικομηδείας  εὐκλεοῦς μάρτυρος Δημοσθένους. Οὗτος γὰρ τὴν τοῦ συγκλητικοῦ δόξαν ἀπαρνηθείς,  καὶ ἑκουσίως τὴν τοῦ Εὐαγγελίου μωρίαν καὶ ἐξουθένωσιν ἀποδεχθείς, ὡς  περικάθαρμα καί πάντων περίψημα, ἐν αἰκισμοῖς καὶ ποικίλαις κολάσεσιν ἐτελειώθη,  τυχὼν δόξης αἰωνίου καὶ στεφάνου ζωῆς ἐκ χειρὸς Κυρίου ἐν οὐρανοῖς. Αὐτοῦ ταῖς  ἱκεσίαις Θεάνθρωπε λυτρωτά, καί ἡμᾶς τῆς τῶν ὁμολογητῶν καταξίωσον τιμῆς, καί  αἰωνίου μακαριότητος.
Καὶ νῦν.  Τῆς ἑορτῆς. Ὁ αὐτός.
Μάγοι Περσῶν Βασιλεῖς,  ἐπιγνόντες σαφῶς, τὸν ἐπὶ γῆς τεχθέντα Βασιλέα Οὐράνιον, ὑπὸ λαμπροῦ ἀστέρος  ἑλκόμενοι, ἔφθασαν ἐν  Βηθλεέμ, δῶρα προσφέροντες  ἔγκριτα, χρυσὸν καὶ λίβανον καὶ σμύρναν· καὶ πεσόντες προσεκύνησαν· εἶδον γὰρ ἐν  τῷ σπηλαίῳ, βρέφος
κείμενον τὸν ῎Αχρονον.

Εἰς τὸν  Στίχον. Στιχηρὰ Προσόμοια.
Ἦχος πλ. α'.  Χαίροις ἀσκητικῶς.
Χαίροις Νικομηδείας  πυρσός, καὶ τῆς Συγκλήτου πανευῶδες κειμήλιον, Δημόσθενες Θεοφόρε, ὁμολογίας  Χριστοῦ, ἀριστεύς, καὶ μάρτυς θεοτίμητος, πιστῶν ὑποτύπωσις, ἀθλητῶν τὸ  ὑπόδειγμα, χριστομαρτύρων, θεοδώρητον ἄγαλμα, καὶ τῆς πίστεως, θεοπρόβλητον  στήριγμα. Χαίρων εἰς τὰ οὐράνια, εἰσῆλθες σκηνώματα, δόξαν λαβὼν τῶν μαρτύρων, καὶ  παρρησίαν πρὸς Κύριον, πρεσβεύειν ἀπαύστως, ὑπὲρ πάντων τῶν τιμώντων, σὴν θείαν  ἄθλησιν.
Στίχος.  Θαυμαστὸς ὁ Θεὸς ἐν τοῖς ἁγίοις αὐτοῦ.
Χαίροις θῦμα εὐῶδες  Χριστοῦ, μαρτύρων κλέος, ὦ Δημόσθενες ἔνδοξε· σταυρὸν γὰρ θυσίας ἄρας, ἐν  διωγμοῖς φοβεροῖς, καὶ ὁμολογίας ἐν τοῖς ἔθνεσι, τὴν πλάνην ἐνίκησας, δυσσεβεῖς  ἐταπείνωσας, καὶ ἀθλουμένων, τὴν ψυχὴν ἀνεπτέρωσας, καὶ ἐστήριξας τῶν πιστῶν τὰ  συστήματα. ῞Οθεν τὴν σὴν πανένδοξον, τιμῶντες πανήγυριν, χάριν Χριστοῦ ἐκζητοῦμεν,  ταῖς σαῖς πρεσβείαις πανθαύμαστε, μιμεῖσθαι σὴν πίστιν, καὶ καλὴν ὁμολογίαν, καὶ  ζῆλον ἔνθεον.
Στίχος.  Τοῖς ἁγίοις τοῖς ἐν τῇ γῇ αὐτοῦ ἐθαυμάστωσεν ὁ Κύριος.
Χαίροις ἐν αἰκισμοῖς  θαυμαστός, λαμπρὲ Δημόσθενες ἁγίων συνόμιλε, ἐν πράξει χριστομιμήτῳ, περιφανὴς  καὶ σεπτός, ἐν ἀθλήσει ὄντως θεοφρούρητος· ἐν μάρτυσιν ἔνδοξος, ἐν πιστοῖς  θεοπρόβλητος, ἐν ἐπισήμοις, ἀθλοφόρος θεόφιλος, ὁμολογίᾳ τε εὐσταθὴς καὶ  ἀκλόνητος. ῞Οθεν ἐν ἐγκωμίοις τε, καὶ ὕμνοις πανεύφημε, ἄθλους τοὺς σοὺς ἐπαινοῦμεν,  καὶ τὰς λιτάς σου πρὸς Κύριον, αἰτούμεθα πάντες, ἵνα λάβωμεν πλουσίως τὸ μέγα  ἔλεος.
Δόξα.  Ἦχος πλ. β'.
Σήμερον ἡ ἐν οὐρανοῖς  ᾽Εκκλησία, ἑορτίως συγχορεύει, μετὰ τῶν φιλομαρτύρων ἐν γῇ, ἐπὶ τῇ μνήμῃ τοῦ  Χριστομάρτυρος Δημοσθένους. ᾽Εν τῇ μιᾷ ᾽Εκκλησίᾳ, ὁ τῆς Νικομηδείας συγκλητικὸς  καὶ ἀθλητὴς τῆς πίστεως, ἐνθεαστικῶς καί πανευφροσύνως τιμᾶται καὶ
γεραίρεται· ἐν οὐρανοῖς  μὲν ὡς συμμάρτυς καί συνάγιος τῶν πρωτοτόκων, ὑπὸ τοῦ ἐσφαγμένου ᾽Αρνίου  ἐστεμμένος, ἐν γῇ δὲ ὡς πρότυπον ἀληθοῦς ἀθλητοῦ, καὶ γενναίου μάρτυρος,  πεφιλημένου δὲ καὶ πεπαρρησιασμένου πρεσβευτοῦ, ὑπὲρ πάντων τῶν πιστῶν, πρὸς τὸν  μόνον φιλάνθρωπον Κύριον.
Καὶ νῦν.  Τῆς ἑορτῆς. ῾Ο αὐτός.
Δόξα ἐν ὑψίστοις Θεῷ καὶ  ἐπὶ γῆς εἰρήνη. Σήμερον δέχεται ἡ Βηθλεέμ, τὸν καθήμενον διὰ παντὸς σὺν Πατρί.  Σήμερον ῎Αγγελοι τὸ βρέφος τὸ τεχθέν, θεοπρεπῶς δοξολογοῦσι. Δόξα ἐν ὑψίστοις  Θεῷ, καί ἐπὶ γῆς εἰρήνη, ἐν ἀνθρώποις εὐδοκία.

Ἀπολυτίκιον
Ἦχος γ'. Θείας  πίστεως.
Ὕμνοις στέψωμεν τὸν  Δημοσθένην, θεῖον μάρτυρα, τοῦ Θεανθρώπου, ὁμολογίας τὸ εὐῶδες κειμήλιον,  Χριστομαρτύρων θεόσδοτον κλέϊσμα, καὶ ᾽Εκκλησίας προπύργιον ἔνθεον. Μάρτυς  ἔνδοξε, Χριστὸν τὸν Θεὸν ἱκέτευε, σωθῆναι ἐκ κινδύνων τὰς ψυχὰς ἡμῶν.
Δόξα. Καὶ νῦν.  Τῆς ἑορτῆς. Ἦχος δ'.
Ἡ γέννησίς σου Χριστέ ὁ  Θεὸς ἡμῶν, ἀνέτειλε τῷ κόσμῳ τὸ φῶς τὸ τῆς γνώσεως · ἐν αὐτῇ γὰρ οἱ τοῖς ἄστροις  λατρεύοντες, ὑπὸ ἀστέρος ἐδιδάσκοντο, σὲ προσκυνεῖν, τὸν ῞Ηλιον τῆς δικαιοσύνης,  καὶ σὲ γινώσκειν ἐξ ὕψους ἀνατολήν. Κύριε δόξα σοι.

ΕΙΣ ΤΟΝ ΟΡΘΡΟΝ

Μετὰ  τὴν α' Στιχολογίαν, Κάθισμα.
῏Ηχος γ'. Τὴν  ὡραιότητα.
Τὴν ἀπαράμιλλον, ὁμολογίαν  σου, καὶ θεοπρόσδεκτον, μάρτυς θυσίαν σου, κατανοοῦντες οἱ πιστοί, βοῶσι ἐν  εὐφροσύνῃ· χαίροις, ὦ Δημόσθενες, τὸ τῆς χάριτος ὄργανον, χαίροις τὸ τῆς  πίστεως, θεοπρόβλητον πρότυπον, Χριστοῦ τῆς ᾽Εκκλησίας ὁ στῦλος, χαίροις
μαρτύρων μέγα κλέος.
Δόξα. Καὶ νῦν.  Τῆς ἑορτῆς.
Θαῦμα παράδοξον, γέγονε  σήμερον· ὁ γὰρ Σωτὴρ ἡμῶν, ἐν τῷ Σπηλαίῳ σαρκί, ὤφθη ἐκ Παρθένου δι' ἡμᾶς, καθὼς  Αὐτὸς ἐπίσταται. Μάγοι μετὰ δώρων δέ, ὡς Βασιλεῖ προσεκύνησαν. Ποιμένες μετ'  ᾽Αγγέλων τε, ἐδοξολόγουν Αὐτόν· μεθ' ὧν καί ὑμεῖς βοῶμεν Αὐτῷ· Δόξα τῷ δι' ἡμᾶς  ἐνανθρωπήσαντι.

Μετὰ  τὴν β' Στιχολογίαν, Κάθισμα.
Ἦχος α'. Τὸν  τάφον σου Σωτήρ.
Τὸν μάρτυρα Χριστοῦ,  Δημοσθένην ἐν ὕμνοις, τιμήσωμεν λαμπρῶς, ἐν ᾠδαῖς ἐγκωμίων· εἰδώλων γὰρ  δυσσέβειαν, εὐθαρσῶς ἐταπείνωσε, καί μαρτύρια καὶ ἀπειλὰς καὶ ὀνείδη,  κατενίκησεν, ὁμολογῶν θεοφρόνως, Τριάδα τὴν ἄκτιστον.
Δόξα. Καὶ νῦν.  Τῆς ἑορτῆς.
Ἐν φάτνῃ δι' ἡμᾶς, τῶν  ἀλόγων ἐτέθης, μακρόθυμε Σωτήρ, νηπιάσας βουλήσει· ποιμένες δέ σε ὕμνησαν μετ'  ᾽Αγγέλων κραυγάζοντες· Δόξα αἴνεσις τῷ ἐπὶ γῆς γεννηθέντι, καὶ ὑψώσαντι, τῶν  γηγενῶν τὴν οὐσίαν, Χριστῷ τῷ Θεῷ ἡμῶν.

Μετὰ  τὸν Πολυέλεον. Κάθισμα.
῏Ηχος δ'.  Κατεπλάγη ᾽Ιωσήφ.
Καταπλήττει τοὺς πιστούς,  τοῦ Δημοσθένους βιοτή, ἐκ Συγκλήτου ἀθλητοῦ, μάρτυρος ὄντως τοῦ Χριστοῦ· καὶ γὰρ  ἠρνήσατο δόξαν τὴν φθειρομένην· Νόμον τοῦ Θεοῦ διεκήρυξε, Λόγον τοῦ Πατρὸς  ὡμολόγησε· καὶ τῶν μαρτύρων στέφανον ἐδέξατο, καὶ αἰωνίως ἀγάλλεται, ἐν θείοις  δόμοις, Χριστοῦ νυμφίου, μετὰ τῶν πρωτοτόκων.
Δόξα. Καὶ νῦν.Τῆς  ἑορτῆς. Ἦχος ὁ αὐτός.
Τί θαυμάζεις Μαριάμ; τί  ἐκθαμβεῖσαι τῷ ἐν σοί; ῞Οτι ἄχρονον Υἱόν, χρόνῳ ἐγέννησα φησί, τοῦ τικτομένου  τὴν σύλληψιν μὴ διδαχθεῖσα. ῎Ανανδρός εἰμι, καὶ πῶς τέξω Υἱόν; ῎Ασπορον γονὴν  τίς ἑώρακεν; ὅπου Θεὸς δὲ βούλεται, νικᾶται φύσεως τάξις, ὡς γέγραπται· Χριστὸς  ἐτέχθη, ἐκ τῆς Παρθένου, ἐν Βηθλεὲμ τῆς ᾽Ιουδαίας.

Οἱ  ᾽Αναβαθμοί, τὸ α' ᾽Αντίφωνον τοῦ δ΄. Ἤχου,

Προκείμενον  Ἦχος δ'.
Θαυμαστὸς ὁ Θεὸς ἐν τοῖς  ἁγίοις αὐτοῦ.
Στίχος.  Τοῖς ἁγίοις τοῖς ἐν τῇ γῇ αὐτοῦ ἐθαυμάστωσεν ὁ Κύριος.

Τό, Πᾶσα πνοή.
Εὐαγγέλιον  Μαρτυρικόν, (Λουκᾶ κα΄12-19). ῾Ο Ν' Ψαλμός.
Δόξα.  Ταῖς τοῦ ᾽Αθλοφόρου  πρεσβείαις, ᾽Ελεῆμον, ἐξάλειψον τὰ πλήθη τῶν ἐμῶν  ἐγκλημάτων.
Καὶ νῦν.  Ταῖς τῆς Θεοτόκου πρεσβείαις, ᾽Ελεῆμον, ἐξάλειψον τὰ πλήθη τῶν ἐμῶν ἐγκλημάτων.

Εἶτα τὸ  ᾽Ιδιόμελον. Ἦχος πλ. β'.
Στίχος.  ᾽Ελέησόν με ὁ Θεός...

Σήμερον ἐν ἐγκωμίων ᾠδαῖς,  τὸν τῆς Νικομηδείας μάρτυρα Δημοσθένην, ἑορταστικῶς ἐπευφημήσωμεν λέγοντες·  Χαίροις τὸ τῆς Συγκλήτου κλέϊσμα καὶ τὸ τῆς ᾽Εκκλησίας ἐγκαλλώπισμα. Χαίροις ὁ  τῆς δυσσεβείας ἔλεγχος, καὶ τῆς ἀληθοῦς πίστεως ἐνσφράγισμα. Χαίροις τῆς  ὁμολογίας τὸ ἀκροθίνιον, καὶ τῆς θυσίας τὸ πανάριστον πρότυπον. Χαίροις τῶν  μαρτύρων τὸ κλέος, καὶ τῶν πιστῶν τὸ ἀγαλλίαμα. ᾽Εκτενῶς πρέσβευε, σεπτὲ  Δημόσθενες, Χριστῷ τῷ Θεῷ, ὑπὲρ τῶν τιμώντων, τὴν ἀεισέβαστον μνήμην σου.

Οἱ  Κανόνες, ὁ Κανὼν τῆς ἑορτῆς καὶ τοῦ Μάρτυρος, οὗ ἡ ᾽Ακροστιχίς·
«Κλεινὲ  Δημόσθενες λιταῖς σου σῶσόν με».
Νικοδήμου.
ᾨδὴ α'. ῏Ηχος  πλ. δ'. ῾Ο Εἱρμός. ῾Υγρὰν διοδεύσας.
Καταύγασον Πνεῦμα  φωτιστικόν, ἐμοῦ τοῦ ἀθλίου, τὴν διάνοιαν σαῖς αὐγαῖς, ὑμνῆσαι ἐν λόγοις  ἐγκωμίων, τοῦ Δημοσθένους μαρτύριον ἔνδοξον.

Λαμπρὰν τῆς Συγκλήτου  περιβολήν, ἀντήλλαξε μάρτυς, διὰ πίστεως ἀληθοῦς, δορᾷ ταπεινῇ τῇ τῶν προβάτων,  ἀκολουθῶν τῷ ποιμένι Παντάνακτι.

Ἐγεύσω Δημόσθενες ἐν χαρᾷ,  ὑπὲρ ἀληθείας, καὶ τῆς πίστεως τοῦ Χριστοῦ, ποτήριον θείου μαρτυρίου, καὶ ὑπὲρ  Λόγου ἐτύθης ὡς σφάγιον.
Θεοτοκίον.
Ἱκέτις πρὸς Λόγον ὑπὲρ  πιστῶν, σὺ πέλεις Παρθένε, καὶ παρθένων καταφυγή, μητέρων δὲ στήλη σωφροσύνης,  καὶ ἀρετῆς θαυμαστὸν ἀκροθίνιον.
ᾨδὴ γ'. Ὁ  Εἱρμός, Οὐρανίας ἁψῖδος.
Νομοθέτην ὁ μάρτυς,  ὁμολογεῖ Κύριον, καὶ ὡς Λυτρωτὴν καὶ Δεσπότην, πάσης τῆς κτίσεως, καὶ ἐν ἀγάπῃ  πολλῇ, ἐπιποθεῖ μαρτυρῆσαι, ἵνα συνευφραίνηται, πᾶσι τοῖς μάρτυσιν.

Ἐβδελύξω τὴν πλάνην, καὶ  δυσσεβὲς φρόνημα, μάρτυς μισοχρίστων ἀθέων, κλεινὲ Δημόσθενες· διὸ Συγκλήτου  τιμήν, ἀπαρνηθεὶς θεοφρόνως, τὸν Χριστὸν ἐκήρυξας, ὄντως Θεάνθρωπον.

Δημοσθένης ἐδείχθη, τῶν  ἀθλητῶν πρότυπον, δόξα τῶν μαρτύρων καὶ τύπος, και τὸ ὑπόδειγμα, ὁμολογούντων  Χριστόν, ἐν παρρησίᾳ ἁγίᾳ· διὸ καὶ κατέλαβε, Χριστοῦ τὰ δώματα.
Θεοτοκίον.
Ἡλιόμορφε Κόρη, Λόγον Θεοῦ  τέξασα, πρέσβευε ἀπαύστως ὡς Μήτηρ, πρὸς τὸν Θεάνθρωπον, ὅπως ῥυσθῶμεν ῾Αγνή, ἐκ  τῶν τοῦ κόσμου σκανδάλων, ἀνυμνοῦντες Δέσποινα, τὰ μεγαλεῖά σου.

Κάθισμα.
Ἦχος δ'.Ταχὺ  προκατάλαβε.
Ἐνθέως ὑμνήσωμεν, τὸν  Δημοσθένην πιστοί, καὶ λόγοις κηρύξωμεν, τοῦ μαρτυρίου αὐτοῦ, τὸ εὔσημον δώρημα·  Χαίρει ἐν δόμοις θείοις καὶ χοροῖς τῶν μαρτύρων· χαίρει μετὰ Ἀγγέλων, καὶ Ἁγίων  ἁπάντων, πρεσβεύων τῷ Κυρίῳ, ὑπὲρ τῶν ψυχῶν ἡμῶν.
Δόξα. Καὶ νῦν.  Τῆς ἑορτῆς.
Ἐνθέως εὐφραίνεται ἡ  κτίσις σήμερον· Χριστὸς γὰρ ὁ Κύριος, Πατρὸς ἀνάρχου Υἱός, ἐκ Κόρης γεννᾶται  ἁγνῆς, ἅπαν τὸ τῶν ἀνθρώπων, γένος ἀθανατίζων, λύων τε τὴν κατάραν, τῆς  προμήτορος Εὔας. Διὸ εὐχαριστοῦντες αὐτῷ, ἐν ὕμνοις δοξάσωμεν.

ᾨδὴ δ'. ῾Ο  Εἱρμός. Εἰσακήκοα Κύριε.
Μεγαλύνεις Δημόσθενες, τῆς  ὁμοουσίου Τριάδος ὄνομα, ταπεινώσας τὸν ἀλάστορα, διὰ μαρτυρίου σου πανεύφημε.

Οὐρανός σε ἐδέξατο, τῆς  Νικομηδείας μάρτυς τὸ καύχημα, ἐν τοῖς δώμασι τοῦ Κτίστου σου, ὑπὲρ οὗ ἐτύθης  εὐφραινόμενος.

Σὲ τιμῶμεν Δημόσθενες, ὡς  τῆς ᾽Εκκλησίας γενναῖον μάρτυρα, καὶ τὴν χάριν σου αἰτούμεθα, τοῦ λατρεύειν  ἔργοις τῷ Παντάνακτι.
Θεοτοκίον.
Θεοτόκε πρεσβείαις σου, ἐκ  παντὸς κνδύνου ἡμᾶς διάσωσον, ὡς γεννήσασα τὸν Κύριον, τὸν λυτρώσαντα τὸν  ἄνθρωπον.
ᾨδὴ ε'. Ὁ  Εἱρμός, Φώτισον ἡμᾶς.
Ἔθηκας κλεινέ, τὴν ζωήν  σου ὑπὲρ πίστεως, καὶ κατηξίωσαι τοῦ σαββατισμοῦ, καὶ τοῦ πρεσβεύειν, ὑπὲρ τῶν  τιμώντων σε.

Νήψεως ζωήν, τοῖς τιμῶσί  σε Δημόσθενες, ταῖς σαῖς πρεσβείαις δώρησαι τοῦ ποιεῖν, Θεοῦ τοῦ Λόγου, τὰ θεῖα  ἀεί προστάγματα.

Ἔλλαμψον Χριστέ,  Δημοσθένους σε λιτάζοντος, ἐν ταῖς καρδίαις πάντων σὸν φωτισμόν, τοῦ εἰρηνεύειν,  καί πράττειν σὸν θεῖον θέλημα.
Θεοτοκίον.
Σώτειρα ἡμῶν, ἐν ἀγκάλαις  σου βαστάσασα, καὶ γαλουχήσασα Χριστὸν ὑπερφυῶς, Αὐτὸν δυσώπει, τοῦ σῶσαι σοὺς  δούλους ῎Αχραντε.
ᾨδὴ ς', ῾Ο  Εἱρμός. Τὴν δέησιν.
Λαμπρύνθητι, ὦ ψυχὴ, ἐν  χάριτι, τοῦ ὑμνῆσαι Δημοσθένην ἀξίως· ὅτι παθῶν, καὶ δεινῶν ἐνεπλήσθης, καὶ ἐν  τῷ σκότει καθεύδεις ταλαίπωρε· ἱκέτευσον τὸν ᾽Ιησοῦν, τοῦ ἀνοῖξαι σὸν στόμα εἰς  αἴνεσιν.

Ἱκέτευε τὸν Χριστὸν  Δημόσθενες, ὑπὲρ πάντων τῶν τιμώντων σε ὕμνοις· ἵνα ἐχθροῦ, παγκακίστου νικῶμεν,  τοὺς πειρασμοὺς καὶ τὰ ἔνεδρα ἅπαντα, καί τύχωμεν ἐν οὐρανοῖς, βασιλείας Θεοῦ  καὶ ἀνέσεως.

Τὸν Κύριον αἰκισμοῖς  ἐκήρυξας, καὶ ὡς μάρτυς ἐν Σιὼν ἀνεπαύθης· καὶ τὸν Χριστόν, ἱκετεύεις ἀπαύστως,  ὑπὲρ τιμώντων τὴν θείαν σου ἄθλησιν, τοῦ ῥύεσθαι ἐκ πειρασμῶν, καὶ παθῶν καὶ  φθορᾶς καὶ κολάσεως.
Θεοτοκίον.
Αἰνέσωμεν τῆς Παρθένου  ὄνομα, ἐν ἐνθέοις ἐγκωμίοις καί ὕμνοις· ὅτι Θεόν, ὡς Υἱὸν ἱκετεύει, ὑπὲρ τοῦ  γένους αὐτῆς ἡ Θεόνυμφος, καὶ πάντων τῶν χριστιανῶν, τῶν ποθούντων ψυχῆς  ἀπολύτρωσιν.

Κοντάκιον
Ἦχος β'. Τὰ  ἄνω ζητῶν.
Τὴν πίστιν Χριστοῦ,  ἠγάπησας Δημόσθενες, καὶ μάρτυς Αὐτοῦ, ἐγένου θεοφώτιστε, τὰ τερπνὰ καὶ  πρόσκαιρα, ἀρνηθεὶς ὡς μάταια ἔνδοξε· σὺν ῾Αγίοις οὖν τῷ Χριστῷ,πρεσβεύεις  ἀπαύστως, ὑπὲρ πάντων ἡμῶν.
Ὁ Οἶκος.
Ἡ τοῦ Χριστοῦ ᾽Εκκλησία,  τὸ τῆς Συγκλήτου τῆς Νικομηδείας μέλος, τὸν κλεινὸν Δημοσθένην, ἐν ἐγκωμίων  λόγοις τε καὶ ὕμνοις,  θεοφρόνως καὶ ἐνθεαστικῶς  τιμᾷ. Οὗτος γὰρ μανικῶς ἐρασθεὶς τοῦ Χριστοῦ, ὑπὲρ τῆς Αὐτοῦ ἀληθοῦς καὶ  σωτηρίου πίστεως, τὴν ζωὴν αὐτοῦ, ὡς σφάγιον ὁλοθύμως καὶ μαρτυρικῶς ἔθυσε,  καταλαβὼν τὰς οὐρανίους σκηνάς, καὶ σὺν τοῖς Μάρτυσιν ἀγαλλόμενος, πρεσβεύει ἀπαύστως ὑπὲρ  πάντων ἡμῶν.

Σ υ ν α ξ ά ρ ι ο ν.
Τῇ ΚΗ'  τοῦ αὐτοῦ μηνός, Μνήμη τῶν Ἁγίων Δισμυρίων, τῶν ἐν Νικομηδείᾳ καέντων.
Στίχοι
·  Ὡς  προσφοραί σοι Σῶτερ ἐξωπτημέναι,
·  Οἱ  Δισμύριοι τοῦ νεὼ κεῖνται μέσον.
·  Ἀνέρας  ὀγδοάτῃ κτάνεν εἰκάδι Δισμυρίους πῦρ.

Τῇ αὐτῇ  ἡμέρᾳ, Μνήμη τῶν ἁγίων Μαρτύρων, τῶν ἀπὸ τῆς Συγκλήτου, ἔξω τῆς πυρᾶς  ἀπολειφθέντων, καὶ τελειωθέντων.

Ὁ Ἅγιος  Ἴνδης, ἐν τῇ θαλάσση βληθείς, τελειοῦται.
Στίχοι
·  Ἴνδην  ἀκούω τοῦ βίου λαβεῖν πέρας,
·  Ἄκρον  καταντήσαντα πρὸς βυθοῦ πέρας.

Οἱ  ἅγιοι Γοργόνιος καὶ Πέτρος ἐν τῇ θαλάσσῃ τελειοῦνται.
Στίχοι
·  Πόντος  καλύπτει Γοργόνιον καὶ Πέτρον,
·  Μνήμη  δὲ τούτων οὐ καλύπτεται χρόνῳ.

Ὁ Ἅγιος  Μάρτυς Ζήνων ξίφει τελειοῦται.
Στίχοι
·  Ζήνων  κεφαλὴν τέμνεται διὰ ξίφους,
·  Μὴ  προσκυνεῖν ἄγαλμα τοῦ Ζηνὸς θέλων.

Ὁ Ἅγιος  Μάρτυς Μαρδόνιος πυρὶ τελειοῦται.
Στίχοι
·  Καὶ  Μαρδόνιον Μαρτύρων ἔγνων ἕνα,
·   Στέργοντα Χριστόν, καὶ στέργοντα πῦρ φλέγον.

Ὁ Ἅγιος  Δωρόθεος, ὁ Πρεπόσιτος, ξίφει τελειοῦται.
Στίχοι
·  ὁ  Δωρόθεος, τὴν κεφαλήν μου, λέγει,
·  Δῶρον  κομίζω τῷ Θεῷ τετμημένην.

Ὁ ἅγιος  Θεόφιλος ὁ Διάκονος λιθοβοληθεὶς τελειοῦται.
Στίχοι
·   Ἀπόγραφε βληθέντα συχνοῖς τοῖς λίθοις,
·  Καὶ  Θεόφιλον συλλόγῳ Θεοῦ φίλων.

Ὁ Ἅγιος  Μυγδόνιος βόθρῳ ἐγχωσθείς, τελειοῦται.
Στίχοι
·  Κἂν  χωννύηται Μυγδόνιος ἐν βόθρῳ
·   Ἐγνωσμένος τοῖς πᾶσι Μάρτυς τυγχάνει.

Ὁ Ἅγιος  Γλυκέριος, ὁ Πρεσβύτερος, πυρὶ τελειοῦται.
Στίχοι
·  Ὁ  Γλυκέριος, εἰς τὸ πῦρ βεβλημένος,
·  Ἔφη,  Γλυκύς μοι τῆς τελευτῆς ὁ τρόπος.

Τῇ αὐτῇ  ἡμέρᾳ, ἡ Ἁγία Δόμνα, ξίφει τμηθεῖσα, τῷ πυρὶ τελειοῦται.
Στίχοι
·  Ἕκτην  συνάπτω ταῖς φρονίμοις Παρθένοις,
·  Τὴν  ψευδόμωρον Δόμναν ἐκτετμημένην.

Τῇ αὐτῇ ἡμέρᾳ, μνήμη τοῦ  ἁγίου ἐνδόξου μάρτυρος Δημοσθένους
τοῦ ἀπὸ Συγκλήτου  Νικομηδείας.

Στίχοι
· Ὦ  Δημόσθενες, τὴν κεφαλήν μου, λέγεις
· Δῶρον κομίζω  τῷ Χριστῷ τετμημένην.
· Εὐκλεῆ  Δημοσθένην κτάνεν τὸ ξίφος ὡς Χριστοῦ.

Ταῖς αὐτῶν ἁγίαις  πρεσβείαις, ὁ Θεὸς ἐλέησον καὶ σῶσον ἡμᾶς, ᾽Αμήν.

ᾨδὴ ζ'. ῾Ο  Εἱρμός. Οἱ ἐκ τῆς ᾽Ιουδαίας.
Ἰσχὺν παρὰ Κυρίου, ὦ  Δημόσθενες θεῖε, ἐν μαρτυρίῳ λαβών, ἐνίκησας γενναίως, τὴν πίστιν τῶν εἰδώλων,  καὶ συμμάρτυσιν ἔψαλλες· Ὁ τῶν πατέρων ἡμῶν, Θεὸς εὐλογητὸς εἶ.

Σεμνύνεται χορεία, τῶν  ἁγίων μαρτύρων, ἐν τῇ ἀθλήσει τῇ σῇ, Δημόσθενες καὶ ψάλλει, σὺν πᾶσι τοῖς  ἁγίοις, τῷ ἡμᾶς διασώσαντι· Ὁ τῶν πατέρων ἡμῶν, Θεὸς εὐλογητὸς εἶ.

Σὺ μάρτυς ἐν Κυρίῳ,  ἐταπείνωσας ὄντως, τῶν διωκτῶν τὴν ὀφρύν, ὑμνῶν ἐν ἐγκωμίοις, σὺν πᾶσιν  ἀθλουμένοις, τὸν Χριστὸν σὺν ᾽Αγγέλοις τε· Ὁ τῶν πατέρων ἡμῶν, Θεὸς εὐλογητὸς  εἶ.
Θεοτοκίον.
Ὁλόφωτε Παρθένε, γέγονας  τοῦ Λόγου, ἡ Ζωοδόχος πηγή· ἱκέτευε ἀπαύστως, ὑπὲρ τῶν σὲ ὑμνούντων, καὶ φαιδρῶς  συμψαλλόντων σοι· Ὁ τῶν πατέρων ἡμῶν, Θεὸς εὐλογητὸς εἶ.
ᾨδὴ η'. ῾Ο  Εἱρμός. Τὸν Βασιλέα.
Ὑμνολογοῦντες, τὸν  Δημοσθένην ἐνθέως, τῷ Χριστῷ ἀναμέλπομεν ὕμνον καὶ ὑπερυψοῦμεν, Αὐτὸν εἰς τοὺς  αἰῶνας.

Σὺ ἠξιώθης, τῆς οὐρανῶν  Βασιλείας, ὦ Δημόσθενες, μάρτυς Κυρίου, ῝Ον σὺν τοῖς ἁγίοις, ὑμνεῖς εἰς τοὺς  αἰῶνας.

Ὦ θεῖον ἄνθος, σεπτὲ  Δημόσθενες μάρτυς, ὑπὲρ Λόγου ἐτύθης ἐμφρόνως, ῝Ον ὑπερυψοῦμεν εἰς πάντας τοὺς  αἰῶνας.
Θεοτοκίον.
Σὺ ἐδοξάσθης, ἐκ γηγενῶν  Θεοτόκε, δευτερεῖα Τριάδος λαβοῦσα, Ἧς τὴν θείαν δόξαν, ὑμνεῖς εἰς τοὺς αἰῶνας.
ᾨδὴ θ'. ῾Ο  Εἱρμός. Κυρίως Θεοτόκον.
Ὁ μάρτυς Δημοσθένης, ὡς  σφάγιον ἐτύθη, ὑπὲρ τοῦ μόνου δεσπότου, Χριστοῦ τοῦ Θεοῦ· διὸ ἀξίως χορεύει, σὺν  Χριστομάρτυσιν.

Ναὸς Σιὼν κατέχει, ψυχὴν  τοῦ Δημοσθένους, κατεστεμμένην ἐνδόξως, ὑπὸ τοῦ Χριστοῦ, τοῦ ἀθλοθέτου ἁγίων,  καὶ Παντοκράτορος.

Μετάδος μοι σὴν χάριν, τῆς  ὁμολογίας, καί μαρτυρίου τὸν πόθον, Χριστοῦ ἀθλητά, σαῖς ἱκεσίαις πρὸς Λόγον,  μάρτυς Δημόσθενες.
Θεοτοκίον.
Ἐν ὕμνοις τὴν Μαρίαν,  τιμήσωμεν ἐνθέως, τὴν τῶν πιστῶν προστασίαν, καὶ σκέπην σεπτήν, τῶν ᾽Ασωμάτων  τὴν δόξαν, καὶ τὸ ἐντρύφημα.

Ἐξαποστειλάριον.
Ἦχος β'.  Γυναῖκες ἀκουτίσθητε.
Τιμήσωμεν ἐν ᾄσμασιν,  Νικομηδείας καύχημα, καὶ τῆς συγκλήτου τὴν δόξαν, τὸν Δημοσθένην τὸν θεῖον·  Κύριον τὸν Θεάνθρωπον, σφοδρῶς οὗτος ἠγάπησε, τυθεὶς δὲ ὥσπερ σφάγιον, ὑπὲρ  Αὐτοῦ μετὰ ζήλου, ἐν οὐρανοῖς κατεστέφθη.
Τῆς ἑορτῆς.
Εἰκόνος ἧς μετελαβον  θεουργικῶς τῆς κρείττονος ἐξώσθην οἴμοι ὁ τλήμων! δι' ἀκρασίας τῆς πάλαι· σὺ δὲ  Χριστὲ ὡς εὔσπλαγχνος, ἀρρήτως κοινωνήσας μοι, τοῦ χείρονος μετείληφας,  καινοποιήσας Σωτήρ μου, παρθενικῶν ἐξ αἱμάτων.

Εἰς τοὺς  Αἴνους.
῾Ιστῶμεν  Στίχους δ' καὶ ψάλλομεν Στιχηρὰ Προσόμοια.
Ἦχος πλ. β'.  ῞Ολην ἀποθέμενοι.
Δεῦτε ἀνυμνήσωμεν, τὸν  Δημοσθένην ἐν ὕμνοις, τοῦ Χριστοῦ τὸν μάρτυρα, καὶ Νικομηδείας τὸ ἐγκαλλώπισμα·  ἐν χαρᾷ ἔσπευσε, ὡς ἀμνὸς τυθῆναι, καὶ ὡς θῦμα θεοπρόσδεκτον, ὑπὲρ τῆς πίστεως,  κατακολουθῶν Παντοκράτορι, τῷ σώσαντι τὸν ἄνθρωπον, ἐκ χειρὸς δεινοῦ  κοσμοκράτορος· ὅθεν ἐπαξίως, ἀγάλλεται ὡς μάρτυς τοῦ Χριστοῦ, ἐν οὐρανίοις  σκηνώμασιν, ὁρῶν τὸν Θεὸν ἡμῶν.

Δεῦτε Δημοσθένην τε, καὶ  τοὺς λοιποὺς ἀθλοφόρους, ἐν ᾠδαῖς τιμήσωμεν, καὶ ἐνθέοις ὕμνοις ἐγκωμιάσωμεν·  πρὸς Χριστὸν ἔδραμον, ἐν ἀγάπῃ θείᾳ, τὸν Σωτῆρα τῶν ψυχῶν ἡμῶν, ζωὴν τὴν  κρείττονα, καὶ τὴν αἰωνίαν ποθήσαντες· διὸ καὶ ἐμαρτύρησαν, ἐν Νικομηδείᾳ οἱ  ἔνδοξοι· ὅθεν ἐπαξίως, ἀγάλλονται ὡς μάρτυρες Χριστοῦ, ἐν οὐρανίοις σκηνώμασιν, ὁρῶντες  τὸν Κύριον.

Χάριτι Δημόσθενες,  σφαγιασθεὶς ὡς ἀρνίον, οὐρανοὺς κατέλαβες, μετὰ τῶν συνάθλων σου θεοτίμητε· σὺν  σεπτοῖς μάρτυσιν, συγχορεύεις μάκαρ, ἀνυμνῶν τὸν Τρισυπόστατον, Θεὸν Παντάνακτα,  τὸν δημιουργὸν πάσης κτίσεως· ἡμᾶς δὲ τοὺς τιμῶντάς σε, σκέπεις σαῖς πρεσβείαις  πρὸς Κύριον· ὅθεν συνελθόντες, τιμῶμεν τὴν σὴν μνήμην ἀθλητά, τῷ ἀθλοθέτῃ  λατρεύοντες, Χριστῷ τῷ Θεῷ ἡμῶν.
Δόξα.  Ἦχος α'.
Σήμερον τῶν φιλομαρτύρων ὁ  σύλλογος, δεῦτε ἐν ἐγκωμίων ὕμνοις, τὸν τοῦ Χριστοῦ πανένδοξον μάρτυρα  Δημοσθένην, ἐνθεαστικῶς ὑμνήσωμεν λέγοντες· Χαῖρε τῆς Νικομηδείας τὸ κλέος, καὶ  τῆς ᾽Εκκλησίας τὸ κλέϊσμα. Χαῖρε τὸ τοῦ ἐσφαγμένου ᾽Αρνίου πάντιμον σφάγιον, καὶ  τὸ τῶν δυσσεβῶν καὶ ἀθέων, δεινότατον ῥάπισμα. Χαῖρε τῶν πιστῶν τὸ  ὑπόδειγμα, καὶ τῶν ἀθλουμένων τὸ ἄγαλμα. ῾Ως ἔχων παρρησίαν, πρὸς Χριστὸν τὸν  Θεόν, ἐκτενῶς ἱκέτευε, Δημόσθενες πανεύφημε, ὑπὲρ τῶν ψυχῶν ἡμῶν.
Καὶ νῦν.  τῆς ἑορτῆς. Ὁ αὐτός.
Δόξα ἐν ὑψίστοις Θεῷ, ἐν  Βηθλεὲμ ἀκούω, ὑπὸ ἀσωμάτων σήμερον, τῷ ἐπὶ γῆς εἰρήνη εὐδοκήσαντι γενέσθαι. Νῦν  ἡ Παρθένος οὐρανῶν πλατυτέρα· ἐξανέτειλε γὰρ φῶς τοῖς ἐσκοτισμένοις· καὶ  ταπεινοὺς ὕψωσε, τοὺς ἀγγελικῶς μελῳδοῦντας· Δόξα ἐν ὑψίστοις Θεῷ.

Δοξολογία  μεγάλη, καὶ ᾽Απόλυσις.

ΕΙΣ ΤΗΝ  ΛΕΙΤΟΥΡΓΙΑΝ

Τὰ Τυπικά, καὶ  ἀπὸ τοῦ Κανόνος, ᾨδὴ γ' καὶ ς'.

Εὐαγγέλιον  Μαρτυρικόν.

Κοινωνικόν.  Εἰς μνημόσυνον αἰώνιον.

ΜΕΓΑΛΥΝΑΡΙΑ
Ὕμνοις εὐφημήσωμεν  εὐλαβῶς, κλεινὸν Δημοσθένην, τὸν δοξάσαντα τὸν Χριστόν, τῇ ὁμολογίᾳ, ἐν μέσῳ τῶν  ἀθέων, καὶ θείῳ μαρτυρίῳ, ὑπὲρ τῆς πίστεως.

Δεῦτε Δημοσθένην  πανευλαβῶς, τιμήσωμεν ὕμνοις, τὸν τυθέντα ὑπὲρ Χριστοῦ, ἐν Νικομηδείᾳ, καί δόξῃ  τιμηθέντα, ἐν οὐρανοῖς ἀξίως, σὺν θείοις μάρτυσιν.
</document>
