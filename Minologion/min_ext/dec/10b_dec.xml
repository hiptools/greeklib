<?xml version="1.0" encoding="UTF-8"?>
<document book="min_ext" part="dec" name="10b_dec" title="Μνήμη τῶν Ἁγίων Μαρτύρων, Μηνᾶ τοῦ Καλλικελάδου, Ἑρμογένους, καὶ Εὐγράφου.">
ΔΕΚΕΜΒΡΙΟΥ 10       ΔΕΚΕΜΒΡΙΟΥ 10.  ΕΡΜΟΓΕΝΟΥΣ ΜΑΡΤΥΡΟΣ ΑΚΟΛΟΥΘΙΑ
ΔΕΚΕΜΒΡΙΟΥ 10

ΙΕΡΟΜΑΡΤΥΡΟΣ ΕΡΜΟΓΕΝΟΥΣ

ΣΥΝ ΜΗΝᾼ Τῼ ΚΑΛΛΙΚΕΛΑΔῼ ΚΑΙ ΕΥΓΡΑΦῼ

ΑΚΟΛΟΥΘΙΑ
(Ποίημα Χαραλάμπους Μπούσια, Ἀθῆναι 2003)

ΕΝ Τῼ ΜΙΚΡῼ ΕΣΠΕΡΙΝῼ

Μετὰ τὸν  Προοιμιακόν, εἰς τὸ  Κύριε  ἐκέκραξα ἱστῶμεν στίχους δ΄, καὶ  ψάλλομεν τὰ ἑξῆς Προσόμοια. Ἦχος α΄. Τῶν οὐρανίων ταγμάτων.
Πεπαιδευμένον εἰς γνῶσιν, σοφῶς τὴν θύραθεν, στερρὸν  τροπαιοφόρον, ἀθλητὴν τοῦ Ὑψίστου, Μηνᾶ Καλλικελάδου συναθλητῶν, ὑπ’ αὐτοῦ τὸν  γνωρίσαντα, τὸν Ποιητὴν πάσης κτίσεως καὶ Θεόν, Ἑρμογένην νῦν τιμήσωμεν.

Ἀλεξανδρείας τὴν χθόνα κατεπορφύρωσας, αἱμάτων σου τοῖς ὄμβροις,  δι᾿ ἀγάπην Κυρίου, Ἑρμόγενες Εὐγράφου τοῦ θαυμαστοῦ, καὶ Μηνᾶ τοῦ ἀλκίφρονος,  Καλλικελάδου τοῦ θείου συναθλητά, καὶ τῆς δόξης ἰσοστάσιε.

Τῆς σωφροσύνης τὸ κέρας καὶ ἀγαθότητος, τὴν τηλαυγῆ λυχνίαν,  Ἀθηνῶν θεῖον γόνον, καὶ γέρας Ἐκκλησίας περικλεές, Ἑρμογένην τιμήσωμεν, καὶ τὰς  τιμίας βασάνους διὰ Χριστόν, τὰς αὐτοῦ νῦν μεγαλύνωμεν.

Τὸν ὑπομείναντα πόνους στερρᾶς ἀθλήσεως, καὶ παρρησίᾳ κλῆσιν, τοῦ  Χριστοῦ τὴν ἁγίαν, κηρύξαντα οἱ δῆμοι τῶν εὐσεβῶν, Ἑρμογένην τιμήσωμεν, σὺν τῷ  Μηνᾷ πρὸς εὐσέβειαν οὗ ἰσχύς, τῆς ψυχῆς αὐτὸν προσείλκυσε.
Δόξα.  Ἦχος β΄.
Τὸν ἐξ Ἀθηνῶν ὁρμώμενον Ἀλεξανδρείας ἔπαρχον, εἰδώλων τὸν πρὶν  ὑπέρμαχον καὶ εἶτα καθαιρέτην, Ἑρμογένην τὸν καλλίνικον μάρτυρα, ὕμνοις  τιμήσωμεν· ὁμόζηλος γὰρ γενόμενος τῶν παθημάτων, τοῦ ὑπ᾿ αὐτοῦ κακοπαθήσαντος  Μηνᾶ τοῦ Καλλικελάδου, σὺν αὐτῷ ἐν δόμοις οὐρανίοις ἠξιώθη ἀγγέλοις  συναγάλλεσθαι· Χριστὸν οὖν τὸν στεφοδότην θεώμενος καὶ ἀγγέλοις συγχορεύων καὶ  συναγαλλόμενος ἐκτενῶς πρεσβεύει ὑπὲρ τῶν στεφόντων αὐτὸν ὑμνῶν τοῖς ἄνθεσι.
Καὶ νῦν.  Θεοτοκίον.
Τὴν πᾶσαν ἐλπίδα μου...

Ἀπόστιχα. Ἦχος β´. Οἶκος τοῦ Ἐφραθᾶ.
Δεῦτε χοροὶ πιστῶν, τὴν μνήμην Ἑρμογένους, τοῦ ἐν Ἀλεξανδρείᾳ,  ἀθλήσαντος γενναίως, λαμπρῶς ἐγκωμιάσωμεν.

Στίχος.  Θαυμαστὸς ὁ Θεὸς ἐν τοῖς Ἁγίοις Αὐτοῦ.

Βλάστημα ἐκλεκτόν, τῶν Ἀθηνῶν καὶ ἴον, Χριστοῦ τῆς Ἐκκλησίας,  μυρίπνοον ἐκθύμως, νῦν Ἑρμογένην μέλψωμεν.

Στίχος.   Τοῖς Ἁγίοις τοῖς ἐν τῇ γῇ Αὐτοῦ ἐθαυμάστωσεν Κύριος.

Ἤθλησας εὐσθενῶς, σὺν τῷ Καλλικελάδῳ, Μηνᾶ τῷ Ἀθηναίῳ, καὶ τῷ  Εὐγράφῳ Μάρτυς, Ἑρμόγενες ὡς ἄϋλος.
Δόξα.  Τριαδικόν.
Χαῖρε Τριὰς σεπτή, ἡ δοξασθεῖσα πόνοις, τοῦ Σοῦ στερροῦ ὁπλίτου,  ἐνδόξου Ἑρμογένους, πανευλαβῶς κραυγάζομεν.
Καὶ νῦν.  Θεοτοκίον.
Κλέος τῶν ἀθλητῶν, ὑπάρχεις Θεοτόκε, καὶ σέμνωμα Μαρτύρων, τῶν ἐν  σταδίῳ Τόκον, μεγαλυνάντων θεῖόν σου.

Ἀπολυτίκιον. Ἦχος πλ. α΄. Τὸν συνάναρχον Λόγον.
Γεραρὸν Ἑρμογένην ἀνευφημήσωμεν, τὸν ἀριστέα σταδίου, σὺν τῷ  Εὐγράφῳ λαμπρῶς, καὶ Μηνᾷ Καλλικελάδῳ, πορφυρώσαντα τὴν Ἀλεξάνδρειαν ῥοαῖς τῶν  αἱμάτων δεῦτε νῦν, χορεῖαι φιλομαρτύρων, αὐτοῦ λιτὰς τὰς ἀόκνους πρὸς τὸν  Θεάνθρωπον αἰτούμενοι.
Θεοτοκίον.
Χαῖρε, πύλη Κυρίου ἡ ἀδιόδευτος...

ΕΝ Τῼ ΜΕΓΑΛῼ ΕΣΠΕΡΙΝῼ

Μετὰ τὸν  Προοιμιακόν,  τὸ  Μακάριος  ἀνήρ,   εἰς δὲ τὸ  Κύριε  ἐκέκραξα  ἱστῶμεν στίχους στ΄,  καὶ ψάλλομεν τὰ ἑξῆς Προσόμοια·
Ἦχος δ΄. Ὡς γενναῖον ἐν Μάρτυσιν.
Ἑρμογένην τὸν πάνσοφον,   ἀθλητὴν ὅνπερ εἵλκυσε,   πρὸς Χριστοῦ τὴν πίστιν Μηνᾶς ὁ ἔνδοξος,   ὁ θεαυγὴς Καλλικέλαδος,   καὶ οὗ ἠκολούθησε,   τρίβῳ τῇ μαρτυρικῇ,   γεγηθότες ὑμνήσωμεν ἀνακράζοντες· χαῖρε στῦλε στερρὲ τῆς  Ἐκκλησίας,   χαῖρε πρόβολε ἀνδρείας,   καὶ ἀριστείας ἐκτύπωμα.

Μαξιμῖνον κατῄσχυνας,   σὲ τὸν δείξαντα ἔξαρχον,   τῆς Ἀλεξανδρείας Χριστοῦ τὸ ποίμνιον,   ἵνα σκορπίσῃς καὶ σέβοντας,   στηρίξῃς τὰ εἴδωλα,   καλλινίκων ἀθλητῶν,   ὡραιότης Ἑρμόγενες· ὅθεν ἅπαντες,   εὐσεβείας ὡς σάλπιγγα τιμῶμεν,   καὶ ψαλτήριον σὲ τόλμης,   καὶ εὐψυχίας καλλίχορδον.

Ἀθηνῶν τὸ περίδοξον,   καὶ πανεύοσμον βλάστημα,   ἐν Ἀλεξανδρείᾳ πολύχουν ἄσταχυν,   τὸ ἑξανθῆσαν τιμήσωμεν,   ἀνδρείας χρηστότητος,   καὶ εὐψύχου ἀγωγῆς,   ἐν σταδίῳ κραυγάζοντες· Μάρτυς ἄριστε,   σὺν Μηνᾷ τῷ σεπτῷ Καλλικελάδῳ,   καὶ Εὐγράφῳ ὁ ἀθλήσας,   στεφάνους δόξης ἀπείληφας.

Τὴν καλήν σου ἀλλοίωσιν,   καὶ τὴν χάριν τοῦ Πνεύματος,   τὴν ἐν σοὶ οἰκοῦσαν,   σοφὲ Ἑρμόγενες,   ἰδόντες οἱ παριστάμενοι,   Ἐπίσκοποι ἄριστε,   τρεῖς καὶ δέκα ἀληθῶς,   ἐν ἀγῶσι τοῖς θείοις σου προεχείρισαν,   σὲ Χριστοῦ ἀρχιθύτην Ἐκκλησίας,   τὸν ἐχέφρονα καὶ πρᾷον,   καὶ ταπεινὸν καὶ στερρόψυχον.

Μίαν ποίμνην ἀπήλαυσας,   ὅλην τὴν Ἀλεξάνδρειαν,   ἧς Ποιμὴν ὑπῆρχε μόνον ὁ Κύριος,   ἐν ταῖς ἡμέραις Ἑρμόγενες,   ἀρχιερωσύνης σου,   τὰς ὀλίγας,   ἀθλητά,   ἐν οἷς πάντας ἐδίδασκες θεοσέβειαν,   σωφροσύνην πρᾳότητα ἀγάπην,   ταπεινοφροσύνην ἄκραν,   ἁγνείαν καὶ χρηστοήθειαν.

Θησαυρὸν ὡς πολύολβον,   τὸ σὸν πάντιμον σκήνωμα,   πλεῦσαν ἐφ’   ὑδάτων εἰς Βασιλεύουσαν,   ξένως παρέλαβεν ἄλκιμε,   ὁ θεῖος Ἑρμόγενες,   Πατριάρχης σὺν χορῷ,   εὐσεβῶν φέγγος ἄρρητον,   ἀθλοφόρητε,   Μάρτυς πίστεως περιηυγασμένον,   καὶ ὑπὸ δυάδος θείων,   Ἀγγέλων συνοδευόμενον.
Δόξα.  Ἦχος πλ. β΄.
Τὸν φωτοειδῆ καὶ παμφαέστατον ἀθλητῶν ἀστέρα, τὸν κήρυκα τῆς  εὐσεβείας καὶ ἱερομύστην τῆς χάριτος, Ἑρμογένην τὸν ἀλκίφρονα συνδραμόντες  φιλομάρτυρες, μαρτυρικοῖς ἐγκωμίοις ὑμνήσωμεν κράζοντες· χαίροις ὁ τῶν Ἀθηνῶν  πυρσός, καὶ τῆς Ἀλεξανδρείας φάρος ἀείφωτος· χαίροις Μηνᾶ τῶν ἄθλων ὁμότροπε,  καὶ κλεινοῦ Εὐγράφου τῆς παρρησίας ὁμόζηλε· χαίροις τῶν ἀριστέων σταδίου  κοσμιότης, καὶ ἱεραρχῶν θεοφρόνων σεμνολόγημα· καὶ νῦν χαρᾶς μετέχων τῆς ἀϊδίου,  καὶ κληρονόμος ὑπάρχων τῆς τῶν οὐρανῶν Βασιλείας, δυσώπει Χριστὸν τὸν Θεὸν ὑπὲρ  τῶν πίστει, τὴν ἱερὰν καὶ χαρμόσυνον ἐκτελούντων μνήμην σου.
Καὶ νῦν.  Προεόρτιον.
Σπήλαιον εὐτρεπίζου...

Εἴσοδος, τὸ Φῶς  ἱλαρόν,  τὸ Προκείμενον τῆς ἡμέρας, καὶ τὰ Ἀναγνώσματα.
Προφητείας Ἡσαΐου τὸ Ἀνάγνωσμα. (Κεφ. 43, 9-14)
Τάδε λέγει Κύριος· Πάντα τὰ ἔθνη συνήχθησαν ἅμα καὶ συναχθήσονται  ἄρχοντες ἐξ αὐτῶν. Τίς ἀναγγελεῖ ταῦτα ἐν αὐτοῖς; ἢ τὰ ἐξ ἀρχῆς, τίς ἀκουστὰ  ποιήσει ἡμῖν; Ἀγαγέτωσαν τοὺς Μάρτυρας αὐτῶν, καὶ δικαιωθήτωσαν. Καὶ εἰπάτωσαν  ἀληθῆ. Γίνεσθέ μοι Μάρτυρες, καὶ ἐγὼ Μάρτυς Κύριος ὁ Θεός, καὶ ὁ παῖς, ὃν  ἐξελεξάμην, ἵνα γνῶτε καὶ πιστεύσητε, καὶ συνῆτε, ὅτι ἐγώ εἰμι. Ἒμπροσθέν μου  οὐκ ἐγένετο ἄλλος Θεός, καὶ μετ ἐμὲ οὐκ ἔσται. Ἐγώ εἰμι ὁ Θεός, καὶ οὐκ ἔστι  πάρεξ ἐμοῦ ὁ σῴζων. Ἐγὼ ἀνήγγειλα καὶ ἔσωσα, ὠνείδισα, καὶ οὐκ ἦν ἐν ἡμῖν  ἀλλότριος. Ὑμεῖς ἐμοὶ Μάρτυρες, καὶ ἐγὼ Κύριος ὁ Θεός, ὅτι ἀπ' ἀρχῆς ἐγώ εἰμι,  καὶ οὐκ ἔστιν ὁ ἐκ τῶν χειρῶν μου ἐξαιρούμενος. Ποιήσω, καὶ τίς ἀποστρέψει αὐτό;  Οὕτω λέγει Κύριος ὁ Θεός, ὁ λυτρούμενος ἡμᾶς, ὁ Ἅγιος Ἰσραήλ.
Σοφίας Σολομῶντος τὸ Ἀνάγνωσμα. (Κεφ. 3, 1-9)
Δικαίων ψυχαὶ ἐν χειρὶ Θεοῦ, καὶ οὐ μὴ ἅψηται αὐτῶν βάσανος.  Ἔδοξαν ἐν ὀφθαλμοῖς ἀφρόνων τεθνάναι. Καὶ ἐλογίσθη κάκωσις ἡ ἔξοδος αὐτῶν, καὶ ἡ  ἀφ' ἡμῶν πορεία σύντριμμα, οἱ δέ εἰσιν ἐν εἰρήνῃ. Καὶ γὰρ ἐν ὄψει ἀνθρώπων ἐὰν  κολασθῶσιν, ἡ ἐλπὶς αὐτῶν ἀθανασίας πλήρης. Καὶ ὀλίγα παιδευθέντες, μεγάλα  εὐεργετηθήσονται, ὅτι ὁ Θεὸς ἐπείρασεν αὐτούς, καὶ εὗρεν αὐτοὺς ἀξίους ἑαυτοῦ.  Ὡς χρυσὸν ἐν χωνευτηρίῳ ἐδοκίμασεν αὐτούς, καὶ ὡς ὁλοκάρπωμα θυσίας προσεδέξατο  αὐτούς. Καὶ ἐν καιρῷ ἐπισκοπῆς αὐτῶν ἀναλάμψουσι, καὶ ὡς σπινθῆρες ἐν καλάμῃ  διαδραμοῦνται. Κρινοῦσιν ἔθνη, καὶ κρατήσουσι λαῶν καὶ βασιλεύσει αὐτῶν Κύριος  εἰς τοὺς αἰῶνας, οἱ πεποιθότες ἐπ' αὐτόν, συνήσουσιν ἀλήθειαν, καὶ οἱ πιστοὶ ἐν  ἀγάπῃ προσμενοῦσιν αὐτῷ, ὅτι χάρις καὶ ἔλεος ἐν τοῖς ὁσίοις αὐτοῦ, καὶ ἐπισκοπὴ  ἐν τοῖς ἐκλεκτοῖς αὐτοῦ.
Σοφίας Σολομῶντος τὸ Ἀνάγνωσμα. (Κεφ. 5, 15-23  6, 1-3)
Δίκαιοι εἰς τὸν αἰῶνα ζῶσι, καὶ ἐν Κυρίῳ ὁ μισθὸς αὐτῶν, καὶ ἡ  φροντὶς αὐτῶν παρὰ Ὑψίστῳ. Διὰ τοῦτο λήψονται τὸ βασίλειον τῆς εὐπρεπείας, καὶ  τὸ διάδημα τοῦ κάλλους ἐκ χειρὸς Κυρίου, ὅτι τῇ δεξιᾷ αὐτοῦ σκεπάσει αὐτούς, καὶ  τῷ βραχίονι ὑπερασπιεῖ αὐτῶν. Λήψεται πανοπλίαν, τὸν ζῆλον αὐτοῦ, καὶ  ὁπλοποιήσει τὴν κτίσιν εἰς ἄμυναν ἐχθρῶν. Ἐνδύσεται θώρακα, δικαιοσύνην, καὶ  περιθήσεται κόρυθα, κρίσιν ἀνυπόκριτον. Λήψεται ἀσπίδα ἀκαταμάχητον, ὁσιότητα,  ὀξυνεῖ δὲ ἀπότομον ὀργὴν εἰς ῥομφαίαν. Συνεκπολεμήσει αὐτῷ ὁ κόσμος ἐπὶ τοὺς  παράφρονας, πορεύσονται εὔστοχοι βολίδες ἀστραπῶν, καὶ ὡς ἀπὸ εὐκύκλου τόξου τῶν  νεφῶν, ἐπὶ σκοπὸν ἁλοῦνται, καὶ ἐκ πετροβόλου θυμοῦ πλήρεις ῥιφήσονται χάλαζαι.  Ἀγανακτήσει κατ' αὐτῶν ὕδωρ θαλάσσης, ποταμοὶ δὲ συγκλύσουσιν ἀποτόμως.  Ἀντιστήσεται αὐτοῖς πνεῦμα δυνάμεως, καὶ ὡς λαῖλαψ ἐκλικμήσει αὐτούς, καὶ  ἐρημώσει πᾶσαν τὴν γῆν ἀνομία, καὶ ἡ κακοπραγία περιτρέψει θρόνους δυναστῶν.  Ἀκούσατε οὖν, Βασιλεῖς, καὶ σύνετε, μάθετε, δικασταὶ περάτων γῆς, ἐνωτίσασθε οἱ  κρατοῦντες πλήθους, καὶ γεγαυρωμένοι ἐπὶ ὄχλοις ἐθνῶν, ὅτι ἐδόθη παρὰ Κυρίου ἡ  κράτησις ὑμῖν, καὶ ἡ δυναστεία παρὰ Ὑψίστου.
Εἰς τὴν Λιτήν. Ἰδιόμελα. Ἦχος α΄.
Εὐφραίνου ἐν Κυρίῳ Ἀλεξανδρείας ἡ πόλις, καὶ πᾶσα φιλομαρτύρων ἡ  ὁμήγυρις, τιμῶντες τὴν μνήμην, τοῦ μεγαλομάρτυρος ἱεράρχου Ἑρμογένους· οὗτος γὰρ  τῆς εὐσεβείας ἐκφαίνων τὰς χάριτας, καὶ Μηνᾶ τοῦ Καλλικελάδου τῶν ἄθλων πέλων  ὁμόζηλος, εἰδωλολατρῶν καθεῖλεν ὀφρὺν τὴν ἐπηρμένην, τῇ συμμαχίᾳ τοῦ  ἀναπληροῦντος τὰς ἀσθενείας, Παναγίου Πνεύματος· καὶ νῦν Χριστῷ παριστάμενος, μὴ  παύσῃ ἐφορῶν καὶ σκέπων, τοὺς εὐφημοῦντας τοὺς ἄθλους σου, καὶ γεραίροντας τὴν  ἁγίαν μνήμην σου.
Ἦχος β΄.
Μαρτυρικὴν ἐπιδειξάμενος ἀνδρείαν ἄρρητον, εἰδωλικὴν ἐξεφαύλισας  μανίαν, ἐξ ἧς θείᾳ χάριτι ἀπηλευθερώθης, Ἑρμόγενες θεομακάριστε· σὺ γὰρ θαυμάσας  Μηνᾶ τοῦ Καλλικελάδου παρρησίαν, εἰδώλων πλάνης διέλυσας ζόφωσιν, καὶ πρὸς φῶς  τῆς εὐσεβείας ἐχώρησας· εὐθαρσῶς οὖν ἀθλήσας, καὶ ὑπομείνας πολυώδυνα βάσανα,  συμμέτοχος χαρᾶς τοῦ Κυρίου γέγονας, καὶ πρεσβευτὴς πρὸς Αὐτὸν ἡμῶν θερμότατος.
Ἦχος γ΄.
Τῇ σῇ ἄνωθεν δοθείσῃ σοφίᾳ καὶ ψυχῆς στερρότητι κατηγωνίσω, τοὺς  εἰδωλόφρονας Ἑρμόγενες μεγάλαθλε· πειθόμενος γὰρ Καλλικελάδου τοῖς ῥήμασι, καὶ  τὴν αὐτοῦ θαυμάζων παρρησίαν, ἀνενδότῳ φρονήσει προσεχώρησας πρὸς τὸ μαρτύριον·  ὅθεν πάντες ἀγαλλιώμενοι τῇ σῇ εὐψυχίᾳ, καὶ προβάλλοντές σε μεσίτην ἡμῶν πρὸς  Κύριον, τὰς πρὸς Αὐτὸν πρεσβείας σου ἐκδεχόμεθα.
Ἦχος δ΄.
Πεπαρρησιασμένῃ ὁμολογίᾳ καὶ ἀθλητικῷ παραστήματι, Χριστὸν τὸν  Θεὸν ἡμῶν ὁμολογήσας, καταφρονήσας ὡς λίθους τὰ ἄψυχα εἴδωλα, ἱερομάρτυς  Ἑρμόγενες παναοίδιμε· ὅθεν ὁ Κύριος τῆς δόξης, ὡς δοξασθεὶς τῇ ἀηττήτῳ ἀθλήσει  σου, περιφανῶς σε ἐδόξασε, καὶ ταχινὸν ἡμῶν προστάτην σὲ ἀνέδειξε.
Δόξα.  Ὁ αὐτός.
Τὸν σὺν Μηνᾷ τῷ Καλλικελάδῳ καὶ Εὐγράφῳ ἀθλήσαντα, μαρτυρικοῖς  ἐπαίνοις καταστέψωμεν, Ἑρμογένην τὸν ἔνδοξον ἱερομάρτυρα· εὐσεβείας γὰρ οὗτος τὸ  κράτος ἐμεγάλυνε, καὶ ἀσεβείας ἐθριάμβευσε τὸ φρύαγμα· καὶ νῦν διαδήματι νίκης  ἐστεμμένος, ἀπαύστως Χριστῷ πρεσβεύει, ὑπὲρ τῶν ψυχῶν ἡμῶν.
Καὶ νῦν.  Θεοτοκίον.
Ἐκ παντοίων κινδύνων τοὺς δούλους σου φύλαττε...

Εἰς τὸν  Στίχον. Στιχηρὰ Ἀπόστιχα.
Ἦχος πλ. α΄. Χαίροις, ἀσκητικῶν.
Χαίροις Καλλικελάδου Μηνᾶ, καὶ τοῦ Εὐγράφου τοῦ ἐνδόξου συνόμιλε,  ὁμότροπε τῶν ἀγώνων, καὶ τῆς χαρᾶς οὐρανῶν, σύσκηνε στερρόφρον ἱερόαθλε,  τρισμάκαρ Ἑρμόγενες, ὁ σκεδάσας τὴν ζόφωσιν, χάριτι θείᾳ τῶν εἰδώλων καὶ  πάμφωτον, ἦμαρ ἅπασιν, ἀνατείλας τῆς πίστεως, τοῦ Φωτοδότου Κτίσαντος, Οὗ κλῆσιν  τὴν πάνσεπτον, καθωμολόγησας χαίρων, ἐν τῷ σταδίῳ πρὸ βήματος, στυγνοῦ  Μαξιμίνου, τοῦ πικρῶς κολάσαντός σε, καὶ θανατώσαντος.

Στίχος.   Θαυμαστὸς ὁ Θεὸς ἐν τοῖς Ἁγίοις Αὐτοῦ.

Χαίροις μεγαλομάρτυς Χριστοῦ, Ἀτθίδος γόνε καὶ περίδοξον  βλάστημα, μαρτύρων Ἀλεξανδρείας, ἡ ἱερὰ καλλονή, καὶ εἰδωλοφρόνων ἡ κατάπτωσις,  Ἑρμόγενες ἄλκιμε, ἱεράρχα θειότατε, Καλλικελάδου, τοῦ Μηνᾶ ὁ τὰ σκάμματα, καὶ  στερρότητα, τῆς ψυχῆς μιμησάμενος· νίκης γὰρ χρυσοστόλιστον, δρεψάμενος  στέφανον, παρὰ Κυρίου ἀξίως, τὰ γέρα νέμοντος ἅπασιν, ἀπογεγραμμένων, ἐν Ἐδὲμ  συνηριθμήθης, χοροῖς θεσπέσιε.

Στίχος.  Τοῖς Ἁγίοις τοῖς ἐν τῇ γῇ Αὐτοῦ ἐθαυμάστωσεν ὁ Κύριος.

Χαίροις ἱερομάρτυς σεπτέ, Ἀλεξανδρείας πρὶν τῆς πόλεως ἔπαρχος,  εἰδώλων ὡς ὑπηρέτης, καὶ εἶτα θεῖος αὐτῆς, Ἱεράρχης μάκαρ ἐνθεώτατος, ὡς Κτίστου  ἀκόλουθος, καὶ διδάσκαλος πάνσοφος, τῆς εὐσεβείας, ἀθλοφόρε Ἑρμόγενες, ὁ  κατώδυνον, ὑπομείνας ὡς ἄσαρκος, βάσανον· ὅθεν μνήμην σου, τὴν θείαν καὶ  πάντιμον, ἐν ψυχικῇ εὐφροσύνῃ, πανηγυρίζοντες σήμερον, ἐκθύμως βοῶμεν· χαῖρε  μάρτυς τροπαιοῦχε, Χριστοῦ τῆς πίστεως.
Δόξα.  Ἦχος πλ. δ΄.
Δεῦτε φιλέορτοι πάντες, ᾆσμα ᾄσωμεν μελίρρυτον, τῷ στερρῷ Χριστοῦ  ἀθλοφόρῳ, Ἑρμογένει τῷ ἀλκίφρονι· μαρτυρικῶς γὰρ ἀγωνισάμενος, καὶ τρόπους Μηνᾶ  τοῦ Καλλικελάδου μιμησάμενος, εὐθαρσῶς ὡμολόγησε τοῦ Κυρίου τὸ ὄνομα· καὶ νῦν  ἀγαλλιάσεως ἀπολαύων ἀδιαλείπτου, σὺν τοῖς αὐτοῦ συνάθλοις καὶ δήμοις ἀγγέλων,  Χριστῷ πρεσβεύει ὑπὲρ τῶν ψυχῶν ἡμῶν.
Καὶ νῦν.  Προεόρτιον.
Βηθλεὲμ ἐτοιμάζου· εὐτρεπιζέσθω ἡ φάτνη...

Ἀπολυτίκιον. Ἦχος πλ. α΄. Τὸν συνάναρχον Λόγον.
Γεραρὸν Ἑρμογένην ἀνευφημήσωμεν, τὸν ἀριστέα σταδίου, σὺν τῷ  Εὐγράφῳ λαμπρῶς, καὶ Μηνᾷ Καλλικελάδῳ, πορφυρώσαντα τὴν Ἀλεξάνδρειαν ῥοαῖς τῶν  αἱμάτων δεῦτε νῦν, χορεῖαι φιλομαρτύρων, αὐτοῦ λιτὰς τὰς ἀόκνους πρὸς τὸν  Θεάνθρωπον αἰτούμενοι.
Θεοτοκίον.
Χαῖρε, πύλη Κυρίου ἡ ἀδιόδευτος...

ΕΝ Τῼ ΟΡΘΡῼ

Μετὰ  τὴν α΄ Στιχολογίαν, Κάθισμα. Ἦχος α΄. Τὸν τάφον Σου, Σωτήρ.
Ὡς μέγας ἀριστεύς, τοῦ σταδίου καὶ Μάρτυς, ἀήττητος Χριστοῦ,  ἠκολούθησας χαίρων , Μηνᾶ θείοις βήμασι, καρτερόφρον Ἑρμόγενες, καὶ κατῄσχυνας,  εἰδώλων πλάνης τοὺς λάτρας· ὅθεν μνήμην σου, τὴν φωτοφόρον τιμῶντες, σὲ πίστει  γεραίρομεν.
Δόξα.  Τὸ αὐτό. Καὶ νῦν.  Θεοτοκίον.
Ἀνέπλασας ἡμῶν, τὴν μερόπειον φύσιν, κυήσασα Χριστόν, ἐν ἰσχύϊ  δυνάστην, εἰς τέλος συντρίψαντα καὶ ἀνθρώποις βραβεύσαντα, ἀπολύτρωσιν,  Θεογεννῆτορ Παρθένε, θεοκόσμητε, ναὲ καὶ μέλαθρον θεῖον, Θεοῦ τοῦ Παντάνακτος.

Μετὰ  τὴν β΄ Στιχολογίαν, Κάθισμα. Ἦχος δ΄. Ταχὺ προκατάλαβε.
Βασάνους ὑπέμεινας, ὀδυνηρὰς ἀθλητά, ὡς ἄσαρκος ἄριστε, ἀρχιερέων  εἰκών, εὐψύχων Ἑρμόγενες· ὅθεν σὴν θείαν μνήμην, ἑορτάζοντες πόθῳ, κράζομεν·  καλλιμάρτυς, στῦλε Ἀλεξανδρείας, φωτόλαμπρε τὸν ζόφον ἡμῶν, δίωξον θλίψεων.
Δόξα.  Τὸ αὐτό. Καὶ νῦν.  Θεοτοκίον.
Ὁ ἔμψυχος θάλαμος, ἡ κιβωτὸς τοῦ Θεοῦ, ἡ ἄγαν πολύτιμος, ἐν ᾗ  Αὐτοῦ τὰ σεπτά, καὶ ξένα μυστήρια, Δέσποινα Θεοτόκε, ἐκτετέλεσται τρόπῳ, ὄντως  ἀκαταπλήκτῳ, ἀνυμνείσθω ἐκθύμως, ἡ μόνη βασιλὶς τοῦ παντός, καὶ ἀειπάρθενος.

Μετὰ  τὸν Πολυέλεον, Κάθισμα. Ἦχος γ΄. Τὴν ὡραιότητα.
Μηνᾶ ὁμότροπος, ἐν τοῖς παλαίσμασι, λαμπρᾷ ἐνστάσει σου, ὤφθης  Ἑρμόγενες, εἰδώλων πλάνης τῶν λατρῶν ὁ ἄριστος καθαιρέτης· Ὅθεν πάντες σέβοντες,  σὴν τιμίαν ἐνάθλησιν, κράζομεν· μεγάλαθλε στεφηφόρε ἱκέτευε, Χριστὸν ὑπὲρ τῶν  πίστει τιμώντων, μνήμην τὴν ἀεισέβαστόν σου.
Δόξα.  Τὸ αὐτό. Καὶ νῦν.  Θεοτοκίον.
Τὴν σκοτισθεῖσάν μου, ψυχὴν καταύγασον, φωτὶ τῆς χάριτος, τοῦ  θείου Τόκου σου, ἁγνὴ Παρθένε Μαριὰμ ἐλπὶς τῶν ἀπηλπισμένων, καὶ ἀχλὺν ἀπέλασον,  τῶν ἀπείρων πταισμάτων μου, ὅπως εὕρω ἔλεος ἐν τῇ ὤρᾳ τῆς Κρίσεως, καὶ πόθῳ  ἀσιγήτως βοῶ σοι· Χαῖρε ἡ Κεχαριτωμένη.

Τὸ α΄ Ἀντίφωνον τοῦ δ΄ ἤχου.

Προκείμενον:  Θαυμαστὸς ὁ Θεὸς ἐν τοῖς Ἁγίοις Αὐτοῦ.
Στίχος:  Τοῖς Ἁγίοις τοῖς ἐν τῇ γῇ Αὐτοῦ ἐθαυμάστωσεν ὁ Κύριος.

Εὐαγγέλιον κατὰ Ἰωάννην (Κεφ. ιε΄ 17-ιστ 2 ):  Εἶπεν ὁ Κύριος τοῖς ἑαυτοῦ μαθηταῖς· Ταῦτα ἐντέλλομαι ὑμῖν... Ὅρα το εἰς τὴν  Λειτουργίαν τοῦ Ἁγίου Γεωργίου.

Ὁ Ν΄ Ψαλμός.
Δόξα:  Ταῖς τοῦ  Ἀθλοφόρου πρεσβείαις...
Καὶ νῦν:  Ταῖς τῆς  Θεοτόκου πρεσβείαις...

Ἰδιόμελον. Ἦχος πλ. β΄.
Στιχ.:  Ἐλεῆμον, ἐλέησόν με ὁ Θεός...
Σήμερον ὁ ἱερομάρτυς Ἑρμογένης, τῶν Ἀθηνῶν τὸ περίβλεπτον  καύχημα, ἐν σταδίῳ ἐχθρὸν εἰδωλόφρονα ἐθριάμβευσε, καὶ τὸν διὰ ξίφους φρικτὸν  ἐδέξατο θάνατον· Ἄγγελοι ἐν πόλῳ δόξης τοὺς ἄθλους αὐτοῦ ὑμνοῦσι, καὶ  φιλομάρτυρες ἐν γῇ τὰς χεῖρας ἐν εὐφροσύνῃ κροτοῦσι, μεγαλοφώνως κράζοντες·  ἱερομάρτυς πανσεβάσμιε πρέσβευε δεόμεθα, σωθῆναι τὰς ψυχὰς τῶν στεφόντων σε  ᾄσμασι.

Εἶτα ὁ  Κανὼν τοῦ Ἁγίου, οὗ ἡ Ἀκροστιχίς· Ἑρμογένους αἶνος, τοῦ ἀθλητοῦ Κυρίου. Χ.
ᾨδὴ α΄.  Ἦχος δ΄. Ἀνοίξω τὸ στόμα μου.
Ἑρμόγενες ἔνδοξε, μεγαλομάρτυς πολύαθλε, Χριστοῦ ὁ τὸ ὄνομα  ὁμολογήσας τρανῶς, καὶ τὸ φρύαγμα, πατήσας Μαξιμίνου, τὸ ἄνομον ἄθλων σου,  πόνοις δεδόξασαι.

Ῥανίσιν αἱμάτων σου, σεπτῶν Ἑρμόγενες ἔχρωσας, καλλίνικε ἔπαρχε,  Ἀλεξανδρείας ὁδούς, ἧς ὁμήγυριν, κατηύφρανας σῷ σθένει, χριστώνυμον πάνσοφε,  Μάρτυς μεγάλαθλε.

Μηνᾶ ἠκολούθησας, Καλλικελάδου τοῖς βήμασιν, ὃν πρότερον ἔκρινας  διὰ τὴν πίστιν Χριστοῦ, καὶ ὑπέβαλες, εἰς πόνους μαρτυρίου, ὡς ἄρχων σεβόμενος,  λίθους Ἑρμόγενες.
Θεοτοκίον.
Οὐράνωσον φρόνημα, Θεογεννήτρια Δέσποινα, τῶν μακαριζόντων σε εἰς  τοὺς αἰῶνας λαμπρῶς, ταῖς δεήσεσι, τοῦ θείου Ἑρμογένους, τοῦ ἄθλοις δοξάσαντος,  Τόκον τὸν θεῖόν σου.

ᾨδὴ γ΄. Τοὺς σοὺς ὑμνολόγους.
Γαλήνης τὸν αἴτιον, δυσώπει ὑπὲρ τῶν ὑμνούντων ἐκτενῶς, Ἑρμόγενες  τοὺς ἄθλους σου, οὓς στερροψύχως ἤνεγκας, διὰ τὴν παναμώμητον, πίστιν Χριστοῦ  τοῦ Παντάνακτος.

Ἐπάρχου Ἀλεξανδρείας θῶκον, λαβὼν ἐβασάνισας Μηνᾶν, τὸν θεῖον  Καλλικέλαδον, κηρύττοντα εὐσέβειαν, Ἑρμόγενες Οὗ δύναμιν, ψυχῆς καὶ τόλμην  ἐζήλωσας.

Νοήσας ἀπάτην τῶν εἰδώλων, ὡς ὄντως ἐχέφρων καὶ σοφός, τὴν πίστιν  ὡμολόγησας, Ἑρμόγενες τοῦ Κτίσαντος, καὶ στάδιον εἰσέδραμες, θεοπρεπῶς τῆς  ἀθλήσεως.
Θεοτοκίον.
Ὁδήγει βροτοὺς πρὸς σωτηρίαν, ἰθύντειρα ὥσπερ ἀπλανής, τοὺς  ἀνυμνολογοῦντάς σε, Κυρία Μητροπάρθενε, καὶ πόθῳ καταφεύγοντας, τῇ ἀκλινεῖ  ἀντιλήψει σου.

Κάθισμα. Ἦχος γ΄. Θείας πίστεως.
Ἱερόαθλε μεγαλομάρτυς, τῶν ἀγώνων σου τὰς ἀριστείας, μεγαλύνοντες  πιστῶς ἀνακράζομεν· Ἀλεξανδρείας φανὲ καὶ ὁμότροπε, Καλλικελάδου Μηνᾶ τοῦ  παμμάκαρος, καταξίωσον, ἡμᾶς τῆς χαρᾶς τῆς κρείττονος, Ἑρμόγενες τοὺς μέλποντας  τοὺς ἄθλους σου.
Δόξα.  Τὸ αὐτό. Καὶ νῦν.  Θεοτοκίον.
Τὸν ἀσώματον, σωματωθέντα, μόνον Κύριον, ἐκ σοῦ ἀφράστως, δίχα  πάναγνε τροπῆς καθικέτευε, ὑπὲρ ἡμῶν πόθῳ μεγαλυνόντων σε, τῶν λυτρωθέντων  κυήσει τῇ θείᾳ σου, τῆς προμήτορος ἀρᾶς καὶ θανάτου Δέσποινα, ἀλήκτου δυσωποῦμέν  σε ἀείποτε.

ᾨδὴ δ΄. Ὁ καθήμενος ἐν δόξῃ.
Ὑμνῳδίαις στέφομέν σε, τὸν γενναίου φρονήματος ὄντα πεπλησμένον,  καὶ ὀδύνας καθυπομείναντα, πικρὰς βασάνων Ἑρμόγενες τρισόλβιε, καὶ ἀπότμησιν τῆς  κεφαλῆς τῆς τιμίας σου.

Σωφροσύνης ὑφηγῆτορ καὶ ἁγνείας διδάσκαλε, τιμαλφῆ σου πάντα  πένησι διένειμας πρώταθλε, σταδίου μάκαρ Ἑρμόγενες, καὶ ἔχρωσας, σοῦ τοῖς  αἵμασι, στολὴν ἀρχιερωσύνης σου.

Ἀθλοφόρε καρτερόφρον ἠκολούθησας βήμασι, τοῦ Καλλικελάδου ἐν  σταδίῳ Μάρτυς Ἑρμόγενες, καὶ τοὺς ἀγγέλους κατεῖδες θεραπεύοντα, σοῦ τὰ  τραύματα, καὶ τὰς οὐλὰς τῆς ἀθλήσεως.
Θεοτοκίον.
Ἴθυνόν με πρὸς λειμῶνας ἀϊδίου τερπνότητος, Κεχαριτωμένη, Μῆτερ  τοῦ Θεοῦ, τὸν ὑμνοῦντά σε, καὶ τοὺς σεπτοὺς Ἑρμογένους πόνους μέλποντα, δι’  εὐσέβειαν, καὶ δόξαν Τόκου τοῦ θείου σου.

ᾨδὴ ε΄. Ἐξέστη τὰ σύμπαντα.
Νικήσας τὰ εἴδωλα, τὸν σέβοντα ἀθλήσει σου, πλάνον Μαξιμῖνον  καλλιμάρτυς, ἐδέξω στέφος ἐκ τῶν χειρῶν τοῦ Χριστοῦ, Ἑρμόγενες καὶ σὺν τῷ Μηνᾷ,  καὶ Εὐγράφῳ ἔτυχες, εὐφροσύνης ἀτέρμονος.

Ὁμότροπος πέφηνας, ἐνστάσει στερροψύχῳ σου, ἐν ἀγῶσι τοῦ  Καλλικελάδου, ἑλκύσαντός σε πρὸς πίστιν τοῦ Λυτρωτοῦ, Ἑρμόγενες· ἔνθεν καὶ αὐτοῦ  δόξης ἰσοστάσιος, ἐν Ἐδὲμ κήποις γέγονας.

Σὲ κλέος ὡς πίστεως, καὶ ἀθλητῶν ἀκρώρειαν, πόθῳ μεγαλύνομεν οἱ  δῆμοι τῶν χριστωνύμων, περικλεὲς ἀθλητά, Ἑρμόγενες κλῆσιν τοῦ Θεοῦ, τὸν  ὁμολογήσαντα ἀπτοήτῳ φρονήματι.
Θεοτοκίον.
Τρυφῆς ἀπολαύσεως, τῆς αἰωνίου πρόξενος, πέλεις εὐσεβῶν  Θεογεννῆτορ· διό σε πάντες, οἱ ἐν τοῦ βίου δεινοῖς, στενάζοντες σπεύδομεν ταῖς  σαῖς, ἱκεσίαις Δέσποινα, πρὸς Ὃν ξένως ἐκύησας.

ᾨδὴ στ΄. Τὴν θείαν ταύτην.
Ὁ τοῦ Μηνᾶ ἰσοστάσιος, τῆς δόξης καὶ τῶν πόνων ἐφάμιλλος,  ἀνευφημείσθω μοι, ὁ Ἑρμογένης ὁ ἄριστος, τῶν τῆς Ἀλεξανδρείας, μαρτύρων καύχημα.

Ἀπὸ τῆς ἄνωθεν χάριτος, ῥωννύμενος Ἑρμόγενες ἔνδοξε, γενναίως  ἤνεγκας, μελῶν σου τμῆσιν ὡς ἄσαρκος, καὶ αἵματός σου Μάρτυς, τιμίου ἔκχυσιν.

Ἀθῆναι νῦν ἐπαγάλλονται, σπαργάνοις σου τοῖς θείοις Ἑρμόγενες,  καὶ Ἀλεξάνδρεια, τῇ σῇ ἀνδρείᾳ καὶ ἄθλοις σου, δι’ ὧν τὴν πίστιν Μάρτυς, Χριστοῦ  ἐτράνωσας.
Θεοτοκίον.
Θεοῦ ναὸς ἀχειρότευκτος, ὑπάρχουσα Παρθένε θεόνυμφε, ναοὺς  σεμνότητος, τοὺς σοὺς οἰκέτας ἀνάδειξον, ἀεὶ δοξολογοῦντας τὸν θεῖον Τόκον σου.

Κοντάκιον. Ἦχος πλ. δ΄. Τῇ Ὑπερμάχῳ.
Τὸν παρρησίᾳ Ἰησοῦν ὁμολογήσαντα, καὶ τοῦ Μηνᾶ μαρτυρικοῖς  ἀκολουθήσαντα, ἐν Ἀλεξάνδρειᾳ τρίβοις ἀξιόχρεως, ἀγαθὸν σεμνὸν ἐχέφρονα καὶ  εὔψυχον, ἀθλητὴν τῆς εὐσεβείας ἀνυμνήσωμεν, πόθῳ κράζοντες· Χαίροις μάρτυς  Ἑρμόγενες.
Ὁ Οἶκος.
Ἄριστος ἀθλοφόρος, εὐσεβείας κοσμήτωρ, Ἑρμόγενες καὶ κῆρυξ  ἐδείχθης, Ἀθηνῶν γόνε περικλεές, καὶ Ἀλεξανδρείας ἱερὸν καύχημα· διό σε  μακαρίζοντες, πιστῶς σοι ἐκβοῶμεν πάντες·
Χαῖρε, σεπτὸς ἀριστείας πύργος·
χαῖρε, λαμπρὸς Ἐκκλησίας φάρος.
Χαῖρε, Ἀθηνῶν ἱερὸν σεμνολόγημα·
χαῖρε, εὐσθενῶν ἀθλοφόρων ὑπόδειγμα.
Χαῖρε, ὅτι ἠκολούθησας τῷ Μηνᾷ ἐν τοῖς δεινοῖς·
χαῖρε, ὅτι χάριν εἴληφας θεραπεύειν ἀσθενεῖς.
Χαῖρε, ὁ τῶν εἰδώλων τὴν ἀπάτην πατήσας·
χαῖρε, ὁ τῶν Μαρτύρων τοὺς χοροὺς ἀγλαΐσας.
Χαῖρε, κρατὴρ ἀρίστης ἀθλήσεως·
χαῖρε, φωστὴρ λαμπρὸς γενναιότητος.
Χαῖρε, Χριστοῦ ὁ εὐφράνας χορείας·
χαῖρε, ἐχθροῦ ὁ πατήσας παγίδας·
Χαίροις, Μάρτυς Ἑρμόγενες.

Συναξάριον.
Τῇ αὐτῇ ἡμέρᾳ, μνήμη τοῦ ἁγίου ἐνδόξου Μεγαλομάρτυρος Ἑρμογένους  τοῦ Ἀθηναίου, τοῦ ἐν Ἀλεξανδρείᾳ καρτερῶς, σὺν Μηνᾷ τῷ Καλλικελάδῳ, καὶ Εὐγράφῳ  ἐναθλήσαντος.
Στίχοι:
Μηνᾶ μάρτυρος ἀκολουθήσας τρίβοις
σὺν αὐτῷ, Ἑρμόγενες, ἤθλησας χαίρων.
Τμηθεὶς ὁ Μηνᾶς, κἄν κελαδεῖν οὐκ ἔχῃ,
Φιμοῖ κελαδοῦν δυσσεβείας τὸ στόμα.
Τὴν δυσσέβειαν ἐκπτύσας Ἑρμογένης,
ὑπῆρξε Μάρτυς εὐσεβείας ἐκ ξίφους.
Τὰς ἐκ μαχαίρας, Εὔγραφε, τρώσεις φέρων,
ὀξὺς Θεοῦ κάλαμος ὤφθης εὖ γράφων.
Εὐκέλαδος δεκάτῃ Μηνᾶς ξίφει αὐχένα δῶκεν.

Ὁ ἔνδοξος τοῦ Χριστοῦ μεγαλομάρτυς Ἑρμογένης κατήγετο ἐξ Ἀθηνῶν,  καὶ ἦν ἄνθρωπος ἀγαθός, σεμνός, καὶ ἐχέφρων, πεπαιδευμένος εἰς τὴν ἑλληνικὴν  γνῶσιν. Αὐτὸν ἐπέλεξε ὁ δυσσεβὴς Μαξιμῖνος ὡς ἔπαρχον τῆς Ἀλεξανδρείας, εἰς  ἀντικατάστασιν τοῦ μακαρίου Μηνᾶ τοῦ Καλλικελάδου, τοῦ Χριστὸν παρρησίᾳ  ὁμολογοῦντος καὶ κηρύττοντος. Ὑπ᾿ αὐτοῦ ὅμως ὁ Ἑρμογένης μετεστράφη εἰς τὴν τοῦ  Χριστοῦ πίστιν, θαυμάσας οὐ μόνον τὴν αὐτοῦ ψυχικὴν εὐσθένειαν καὶ καρτερίαν εἰς  τὰς βασάνους, εἰς ἂς οὗτος ὑπέβαλε τὸν ἀήττητον, ἀλλὰ καὶ τὴν θαυμαστὴν αὐτοῦ  τοῦ σώματος ἀνάπλασιν μετὰ τὴν τῶν μελῶν αὐτοῦ ἀποκοπήν. Χριστὸν οὖν ὁμολογήσας  καὶ θαυμάσια ποιήσας, ἠξιώθη δι’ Αὐτὸν σὺν Μηνᾷ καὶ Εὐγράφῳ ἀθλῆσαι καὶ τὸ  κράτος τῆς εὐσεβείας μεγαλῦναι. Ἀποτμηθεὶς τὴν κεφαλήν, τὸ ἱερὸν αὐτοῦ σκῆνος  ἐρρίφθη εἰς τὴν θάλασσαν, ὅπερ θαυμαστῶς ἦλθε δι’ αὐτῆς εἰς τὴν Βασιλεύουσαν,  προσελιμενισθὲν εἰς τὴν παραλίαν τῆς Ἀκροπόλεως, φωτὶ ἀΰλῳ περιηυγασμένον.

Τῇ αὐτῇ ἡμέρᾳ, μνήμη τοῦ Ἁγίου Μάρτυρος Γέμελλου τοῦ πολυάθλου.
Στίχοι:
Ὑπὲρ Θεοῦ Γέμελλος Ἐσταυρωμένου,
Τὴν ἐν ξύλῳ σταύρωσιν ἀσμένως φέρει.

Οὗτος ἦν ἐπὶ τῆς βασιλείας Ἰουλιανοῦ τοῦ Παραβάτου· οὗ τὴν ὁδὸν  ποιουμένου διὰ τῆς Ἀγκυρανῶν Μητροπόλεως, ἔστη ὁ Ἅγιος κατὰ πρόσωπον· καὶ  παρρησίᾳ τὸν Χριστὸν ὁμολογήσας, ζώννυται ζώνην σιδηρᾶν πεπυρακτωμένην, καὶ τῷ  βασιλεῖ κατὰ τὴν ὁδὸν ἕπεται. Ἐπεὶ δὲ κατέλαβον τὸ τῆς Ἐδέσσης πολίχνιον,  τείνεται ὁ Ἅγιος ἐκ τεσσάρων καὶ ξύλοις ἀγρίοις αἰκίζεται καὶ τοὺς ὤμους  σιδήροις ἐμπείρεται πυρωθεῖσι, καὶ τηγάνῳ, στέατος καὶ ῥητίνης καὶ ἐλαίου μεστῷ,  σφοδρῶς ἐκκαέντι, ἐμβάλλεται, ἄνωθεν ῥάβδοις τυπτόμενος, σιδηρᾶς ἀκίδας  ἐχούσαις· καὶ τὴν κεφαλὴν ἥλοις σιδηροῖς καταπείρεται· καὶ τὸ δέρμα τοῦ σώματος  προβάτου δίκην ἀποσύρεται· καὶ ἀπολυθεὶς οὕτω, τὸ πρὸς σωτηρίαν Βάπτισμα  λαμβάνει (ἀμύητος γὰρ ἦν ἔτι)· καὶ ὑγιὴς ὅλος ἀπὸ τοῦ ὕδατος ἀνέρχεται. Τότε καὶ  θείας ἤκουσε φωνῆς οὐρανόθεν λεγούσης· Μακάριος εἶ, Γέμελλε, ὡς πολλὰ κοπιάσας.  Ἔπειτα τῷ βασιλεῖ παραστάς, σταυρῷ ἀναρτᾶται καὶ ἥλοις τὰς χεῖρας καὶ τοὺς πόδας  προσηλοῦται· καὶ οὕτως εὐξάμενος, τῷ Θεῷ τὸ πνεῦμα παρέθετο. Τὸ δὲ τίμιον αὐτοῦ  σῶμα, πιστοὶ ἄνδρες, λάθρα καθελόντες ἀπὸ τοῦ ξύλου, κατέθεντο ὑπὸ τὴν γῆν.

Τῇ αὐτῇ ἡμέρᾳ, μνήμη τοῦ Ὁσίου Πατρὸς ἡμῶν Θωμᾶ τοῦ Δεφουρκινοῦ.
Στίχοι:
Θωμᾶς Θεὸν ἀῤῥαγεστάτην βάσιν,
Κρείττων πέφηνε μηχανῆς τῶν δαιμόνων.

Οὗτος πατρίδα ἔσχε τὴν εἰς πρόποδας τοῦ Κυμιναίου ὄρους γῆν  ἀποφέρουσαν· οἱ δὲ τούτου γεννήτορες, ἰδιῶταί τινες καὶ ἐν αὐταρκείᾳ ζῶντες.  Πάντων δὲ καταφρονήσας, ἔτι σφριγῶν καὶ ἀκμάζων τὴν ἡλικίαν, τὸν τῶν μοναχῶν  ἐζήλωσε βίον· εἰωθὼς γὰρ νηπιόθεν τοῖς Σεμνείοις παραβάλλειν σὺν τῷ πατρί, ἑνὶ  τῶν ἱερῶν καταγωγίων συναρμολογηθεὶς παιδοτρίβῃ, εἰς ἄσκησιν γραμμάτων  ἐκδίδοται. Καὶ ἐν ὀλίγῳ τό τε Ψαλτήριον, τοὺς Ἀποστόλων λόγους, καὶ τὴν λοιπὴν  ἐκκλησιαστικὴν ἀκολουθίαν διέλαβε. Τὰ μὲν δὴ πρῶτα τοῦτον ἔχει τὸν τρόπον, καὶ  τοῦ κατ᾿ ἀρετὴν βίου τὰ λήϊα ἐντεῦθεν ἀρχὴν τοῦ προκόπτειν εἰλήφασιν.

Ἐπεὶ δὲ πρὸς ἡλικίαν ὁ παῖς μετεπλάττετο, τὸ ἀγγελικὸν ἔνδυμα  ἠμφιάσατο, καὶ πρὸς τοὺς κατ᾿ ἐχθρῶν ἀγῶνας ἀμεταστρεπτὶ ἐχώρει, καὶ κάλλος τὸ  τῆς ψυχῆς ἀρετῶν τοῖς χρώμασιν ἀναμορφωσάμενος, ὡς εἰκόνισμα θεῖον τοῖς ὁρῶσιν  ἐδείκνυτο. Τότε περίδοξός τις τῶν τοῦ Βυζαντίου Μεγιστάνων ἐν τῷ πρὸς Σάγαριν  ποταμῷ φροντιστήριον ἐδείματο· ὄνομα τῷ ἀνδρί, Γαλολείκτης (ἐν ἄλλοις  Γαλοχείκτης). Καὶ τῷ ἐκεῖσε Ἐπισκόπῳ περὶ τούτου κοινολογησάμενος, τῶν ὑπ᾿ αὐτὸν  μοναστηρίων ἐλλογίμους ἐπιλέξασθαι ἠξίου, εἰς λειτουργίαν τοῦ ὑπ᾿ αὐτοῦ  καινουργηθέντος Σεμνείου. Ὁ δέ, τὸν μακάριον εὐθὺς Θωμᾶν, ὡς περιβόητον ἄνδρα,  καὶ ἀκριβῆ κανόνα τῆς ἐγκρατείας, ἡγεῖσθαι τῶν συνεληλυθότων τῷ ἄρχοντι  συνεβούλευε. Καὶ δὴ ταύτην εὐφυῶς ἐπὶ χρόνου ἰθύνας, ὅσον αὐτὸς ἐκρύπτετο  ταπεινούμενος, τοσοῦτον, ὡς ποικίλης ἀρετῆς καταγώγιον, πᾶσιν ἐγνωρίζετο.

Ὡς δὲ λοιπὸν δι᾿ ὄχλου ὑπὸ τῶν παραβαλλόντων ἐγίνετο,  ἐδυσχέραινεν ἐπὶ τούτῳ, καὶ τί μηχανᾶται; Περισκοπήσας τῶν ἀδελφῶν τὸν  ἐξαίρετον, ἡγεῖσθαι τοῦτον διακελευσάμενος τοῖς λοιποῖς τῶν ἀδελφῶν, αὐτός,  ἐφοδιασάμενος ταῖς τούτων εὐχαῖς, ὑπώρειαν εὑρὼν ἡσυχίας ἁρμόδιον, μονώτατος ἐν  αὐτῇ εἰσοικίζεται. Ἀλλ᾿ ἐπεὶ τὸν νομέα ἐζήτουν τὰ πρόβατα, τοὺς λόφους καὶ τὰς  ὑπωρείας οὐκ ἐνεδίδοσαν ἐρευνῶντες, ἕως οὗ πρὸς αὐτὴν τὴν ὑπώρειαν αἴθριον τὸν  Πατέρα κατέλαβον. Καὶ τῶν χειμερινῶν νιφάδων τὸ δριμὺ λογισάμενοι, καὶ τῶν  θερινῶν καύσεων τὸ φλογῶδες, τὸν Πατέρα ἐξελιπάρουν, ἵνα τί σκληροτέραις ἀγωγαῖς  σεαυτόν, λέγοντες, κατατρύχεις, μὴ λογισάμενος τῆς ἐκ τοῦ χοὸς ἡμῶν διαπλάσεως  τὴν ἀσθένειαν, ὡς ἐν ταῖς δυσκρασίαις ἑτοίμως εἴωθε διαλύεσθαι;

Μόλις δέ ποτε τούτων συνθέμενος τῇ βουλῇ, μικρὸν γενέσθαι  παρηγγυᾶτο τοῖς μοναχοῖς αὐτῷ καταγώγιον. Καὶ τούτου περαιωθέντος, ἐν τῷ Κυριακῷ  μόνος ὑπεισελθών, τοῖς γόνασιν ὑποκλίνας ἑαυτὸν πρὸς τὸ ἔδαφος. Τοὺς πρὸς τὴν  σὴν εὐαρέστησιν, Κύριε, πρὸς ἡμᾶς τοὺς ἀναξίους ἄνδρας ἀφικέσθαι ἀξίωσον, ἔλεγε.  Καὶ δή, ὡς ἐξ ἀποστολῆς τότε τινὲς πρὸς αὐτὸν εὐλαβέστατοι προσέβαλον κοσμικοὶ  ἀποκείρασθαι δυσωποῦντες, καὶ συνδιάγειν αὐτῷ εἰς ὑπακοήν. Καὶ ὡς πρὸς Κυρίου  τούτους ἐληλυθότας, τὴν ἱερὰν στολὴν ἀμφιέννυσι, καὶ ὡς τοὺς πρώτους τῶν μαθητῶν  τοῦ Χριστοῦ, τὸν μὲν Ἰωάννην ἐκάλεσε, τὸν δὲ Πέτρον· καὶ σὺν αὐτοῖς τὰς δεήσεις  ἐπιπονωτέρας ἐποιεῖτο πρὸς Κύριον.

Ἀλλ᾿ οὐκ ἔφερεν ἐπὶ πολὺ ὁ καινουργὸς τῆς κακίας ὁρᾶν τὰς  πανουργίας αὐτοῦ καὶ ἐμβολὰς ἡττωμένας. Καὶ δὴ πρῶτον τούτῳ πλῆθος ἐπιρρίπτει  κωνώπων, ὡς μήποτε πρὸς βραχὺ ταύτας ὑπενδοῦναι τῷ γέροντι, ἀλλὰ κοιταζομένῳ, ὡς  σκόλοπες ἐπετίθεντο τούτῳ· καὶ ἀνισταμένῳ εἰς προσευχήν, διὰ τῶν χειλέων εἰς τὸν  γαργαρεῶνα εἰσέδυνον· εἰδέπου καὶ τὴν βίαν τῆς φύσεως δι᾿ εὐτελοῦς ἐπαρηγόρει  τροφῆς, κωνώπων πλῆρες τὸ προσαγόμενον ἦν. Καὶ τούτοις ἐπὶ τρισὶν ὅλοις ἔτεσιν  ἐγκαρτερῶν ἦν, ἐν οἷς οὐκ ἐστέναξεν, ἀλλὰ μᾶλλον εὐχαριστῶν, λύσιν πρὸς Κυρίου  τῶν ἀνιαρῶν ἐπεζήτει. Ἀλλ᾿ ὀψέ ποτε τῆς ἀποχῆς τῶν κωνώπων ἐκ Θεοῦ  οἰκονομηθείσης, μυῖαι εὐμεγέθεις ἐπανίστανται τῷ Πατρί, τὴν ἐκ τῆς ἐγκρατείας  αὐτῷ δορρὰν δαπανηθεῖσαν, ὡς ἠκονημένα βέλη, κατατιτρώσκουσαι. Ταύτας δὲ πάλιν  διαδεξάμενοι μύρμηκες, ἐν τοσούτοις χρόνοις τῷ ἀθλητῇ ἀντιπαρετάσσοντο, ἀδεῶς  αὐτῷ, κατ᾿ ὀφθαλμῶν καὶ τῶν μυκτήρων ἐπιρριπτόμενοι.

Ἀλλ᾿ ἐπεί, ὥσπερ τινὰ δρῦν, τοῦτον ἀμετάβλητον ἔβλεπεν ὁ  πειράζων, ὡς ἐπὶ μιᾶς ἡμέρας τὰς ἐπὶ χρόνοις ἐννέα λογισθῆναι τῆς τῶν ἀλγεινῶν  ἐπιφοράς, ἐπιμανέστερον μᾶλλον αὐτῷ ἐπιτίθεται. Καὶ ἐπεὶ ὁ πανοῦργος οὐ πρὸς τὴν  ἐκ πλευρᾶς ἀχθεῖσαν εἰδὼς ἔχειν τὴν μάχην, ἀλλ᾿ ὡς ἐπ᾿ αὐτὸν τὸν ἐν εἰκόνι καὶ  χειρὶ τιμηθέντα Θεοῦ, οὐ μόνον πρὸς συμπλοκὴν τῆς μάχης παρασκευάζεται, ἀλλὰ καὶ  πάντας τοὺς σὺν αὐτῷ συναγαγὼν ὄφεις, ἐπεμβαίνει τῷ μακαρίῳ. Εἰπεῖν δὲ πρᾶγμα ὁ  λόγος ἐπείγεται, ὡς δυσέφικτον τοῖς πολλοῖς· οὐκ ἦν γὰρ εἶδος ὁράσεως τῷ πατρί,  ὃ μὴ μορφὴ ὄφεως αὐτῷ ἐπεφαίνετο· ἀλλ᾿ ὅπως δήποτε περιφερόμενος ἵστατο, εἴτε  χρειωδῶς τῇ ἁφῇ κατελάμβανέ τι, ἐν αὐτῷ τῷ σκεύει καὶ ὄφις ἀνεκαλύπτετο· καὶ  τοῦτο οὐχ ἅπαξ ἢ δίς, ἀλλ᾿ ἐν ὅλοις ἕνδεκα ἔτεσι πειραζόμενος ὑπὸ τῶν ὄφεων, οὐκ  ἐνάρκησεν· ὁσάκις γὰρ αὐτῷ ἀνακλιθῆναι τῇ κατὰ συνήθειαν κλίνῃ ἔδοξεν,  ἑκατέρωθεν ὄφεις συνανεκλίνοντο. Ἀλλὰ τούτων ἀβλαβὴς τῇ προμηθείᾳ τῆς προνοίας  διεφυλάττετο.

Τούτῳ ποτὲ τὴν ἀναίμακτον λατρείαν ἐπιτελοῦντι, καὶ ἤδη λοιπὸν  πρὸς τὸ τέλος τῆς λειτουργίας ὄντι, δράκων ἑρπύσας πόθεν φοβερός, τὴν κόγχην τοῦ  εὐκτηρίου περιεζώσατο· τοῦ συμπονοῦντος δὲ τῷ Πατρὶ ἀδελφοῦ πρὸς τὴν τῆς  ἱερουργίας διακονίαν, τότε εἰς τὴν τοῦ εὐκράτου προσκομιδὴν ἐξελθόντος, τῆς  κόγχης τὸ θηρίον ἀπορραγέν, παρὰ τῇ φλιᾷ πεσὸν τῆς εἰσόδου, ὡς βοῦς ξένον  ἐδείκνυτο θέαμα. Ὡς δὲ τὸ πρὸς σύνηθες τῶν μυστηρίων περάνας ὁ Ἱερεύς, τοῦ  Διακόνου τὸ εὔκρατον ἐπιχρονίζοντος ᾔσθετο, καὶ πρὸς αὐτὸν ἀπιδεῖν βουληθείς,  ἑωράκει τὸν μὲν θῆρα τῇ φλιᾷ ἐπικείμενον, τὸν δὲ διακονητὴν ὑπότρομον ἑστῶτα,  πλήρης γενόμενος Πνεύματος. Εἴσελθε, καὶ μὴ διακριθῇς, φήσας τῷ ἀδελφῷ, αὐτὸς  ἀπερισπάστως τὴν προσκομιδὴν ἐπετέλει. Τῇ παραινέσει δὲ τοῦ πατρὸς ἐκεῖνος  ἀναθαρσήσας, ὡς ὑπόπτερος ὑπερβὰς τοῦ θηρός, εἴσεισι πρὸς τὸν καλέσαντα.

Καὶ τῆς ἱερᾶς τελεσθείσης μυσταγωγίας, ὁ Ἱερεὺς πρὸς τὸν θῆρα,  μήπω τὴν στολὴν ἀπαλλάξας, ἀτρέμας ἔξεισι προσειπών· Εἰ πρὸς τὸ τέλος ἔχεις, τῇ  τοῦ Θεοῦ μου προνοίᾳ, ὦ θηρίον, ἐπακολούθει μοι. Καὶ πρὸς τὸ ἄκρον ὁ θὴρ τοῦ  φαινολίου ἐπικατασχών, συρόμενος, εἵλκετο· καὶ ὡσεὶ τόξου βολὴν ἀποστὰς καὶ πρός  τινα γενόμενος φάραγγα, λόφων ἐξ ἑκατέρων ταύτῃ κειμένων, ἔστη εἰς προσευχήν,  πρὸς τοῖς ἄλλοις καὶ τοῦτο τελευταῖον προσειπών· Ὁ ἐπάνω ὄφεων καὶ σκορπίων τοὺς  εἰς σὲ πιστεύοντας πατεῖν εἰρηκώς, εὐδόκησον κἀμὲ τὸν ἐλάχιστον, Κύριε, ἐπὶ τοῦ  δε τοῦ φάραγγος ἐπάνω τοῦ θηρὸς γενέσθαι κατὰ τὸ ῥῆμά σου. Καὶ ὡς τοῦτο εἴρηκεν,  ὑψωθὲν τὸ θηρίον, ὑπὸ τὸ χάσμα κατεσπάσθη· καὶ αὐτῷ ἑκάτεροι οἱ βουνοὶ ἐπέπεσον·  ὡς τοῦ φάραγγος ἀναγεμισθέντος, πεδιάδα γενέσθαι τὸν τόπον. Ὁ γοῦν γέρων,  εὐχαριστήσας τῷ Θεῷ, τὸ κελλίον κατέλαβε· καὶ τότε ἐξαίσιον τέρας ἐδείκνυτο. Οἱ  ὑπὸ τὴν κέλλαν γὰρ ἐμφωλεύοντες ὄφεις, καὶ τὸν Ἅγιον ἐπὶ τοσούτοις ἔτεσιν  ἐπαλγείναντες, ὡς τούτου δεδοξασμένον εἶδον τὸ πρόσωπον, οἷα πυρὸς μὴ φέροντες  τὴν κατάκαυσιν, ἄρδην ἀποδιδράσκουσιν εἰς τὸν τοῦ χωνευθέντος δράκοντος τόπον·  καὶ Θεοῦ προνοίᾳ, εἰς πλῆθος ἄπειρον ὄντες, ἀπώλοντο. Πτηνὰ γάρ ποθεν τότε, κατὰ  τὸν ἀριθμὸν τῶν ὄφεων, ὡς ἐξ ἀποστολῆς ἱπτάμενα, τοὺς τεθνεῶτας ὄφεις κατάβρωμα  ποιησάμενα, ᾤχοντο.

Ἔκτοτε γοῦν τῶν πειρασμῶν ἀφεθεὶς ὁ πατήρ, χάριν ἐκ Θεοῦ  προρρήσεων εἴληφε, καὶ μᾶλλον ταῖς σκληροτέραις ἀγωγαῖς ἑαυτὸν προσηρέθιζεν.  Ἐπεὶ δὲ τῆς ἡσυχίας ἤρα, ὡς πρὸς αὐτὸν πολλοὺς ἑώρα τοὺς εἰσβάλλοντας, ἐπὶ τὰ  ἐρημικώτερα τῶν ὀρέων μεταναστεύειν ᾠήθη. Καὶ τὸν μὲν Ἰωάννην ἡγεῖσθαι τῆς Μονῆς  διαταξάμενος, τῷ Πέτρῳ τὴν τοῦ διορατικοῦ χάριν προδιεσάφησεν. Οὗ γενομένου, ἡ  προφητεία τοῦ πατρὸς οὐ διήμαρτεν. Ὅμως εἰς ἓν χωρήσαντες τῶν τούτου προρρήσεων,  ὡς ἐκ κρασπέδου, τοῖς φιλοπονεῖν βουλομένοις καὶ αἱρουμένοις τὸ ὅλον δείξωμεν  ὕφασμα.

Τούτῳ ποτὲ ὁ τῶν Ῥωμαίων εὐσεβέστατος ἄναξ Λέων (ὁ Σοφός), ὁ τοῦ  Βασιλείου υἱός, τὸ ἐν τῇ καρδίᾳ αὑτοῦ ἀναφυὲν συγγραψάμενος, καὶ σφραγίσας,  ἐξαπέστειλε τὴν τοῦ σκοποῦ λύσιν ἐπιζητῶν. Ὡς δὲ τὸν τοῦ γραμματίου ἄγγελον πρὸς  τῇ φλιᾷ τῆς κέλλης ᾔσθετο γεγονότα, ἔξω τοῦτον προσυπαντήσας, ἕτερον τῇ χειρὶ  ἐσφραγισμένον ἔχων Πιτάκιον, Δέξαι τοῦτο, ἀδελφέ, εἶπε, καὶ πρὸς τὸν  ἀποστείλαντά σε ὑπόστρεφε. Ἐπὶ τούτῳ καταπλαγεὶς ὁ τὸ βασιλικὸν ἐπιφερόμενος  γράμμα. Καὶ τί, πάτερ, τί τῷ ἀποστείλαντι, ἔφη, πρὸς τὴν λύσιν τοῦ ζητουμένου  ἐρῶ; ἐπεὶ τὸ προσκομισθὲν οὐκ ἀπείληφας· καὶ ὁ πατήρ· Ἀρκεῖ, τέκνον, ἀρκεῖ· τῷ  Θεῷ περὶ τούτου μελήσει. Τότε λαβὼν τὸ Πιτάκιον τοῦ Πνευματικοῦ, πρὸς τὸν  ἀποστείλαντα ἔρχεται. Καὶ δῆλα ποιήσας τὰ ἐπακολουθήσαντα τῷ κρατοῦντι,  ἐξέπληξεν αὐτόν. Ὅτε δὲ καὶ τὴν τῆς γραφῆς γεγενημένην ἔκβασιν τῆς τοῦ γέροντος  προφητείας ὁ κρατῶν ἐθεάσατο, πάσῃ μηχανῇ ἐχρήσατο θεάσαθαι αὐτόν. Ὁ δέ,  ἀφιλόκοσμος καὶ ταπεινόνους ὤν, ἀντιμηχανευσάμενος εὐφυῶς, οὐ συνεχώρησε τοῦτο  γενέσθαι. Ἀλλὰ ταῦτα μὲν ὀλίγα, καὶ ἐκ τῶν τούτου μαθητῶν ἐν ἐσχάτοις καιροῖς  ἐμάθομεν· ἡμεῖς δὲ ἐπὶ τὸ προκείμενον ἐπανέλθωμεν.

Ὁ ἡγιασμένος οὖν Θωμᾶς, ἐπεὶ καλῶς τὰ τῆς ποίμνης διέθετο, τῶν  ἐκεῖθεν ἀπάρας, δύσβατον καὶ ἀδιόδευτον χῶρον καταλαβών, ὡς στρουθίον μονώτατον,  ἐν αὐτῷ εἰσοικίζεται, ἀπρόσιτος διελθὼν τῶν νηστειῶν τὴν περίοδον. Εἰ δέ τινι  τῶν ἀδελφῶν περὶ ψυχήν ποτε συνέβη κινδύνῳ περιπεσεῖν, διὰ μακροῦ τοῦ χρόνου  τούτους ἐπισκεπτόμενος, τὰ πρὸς σωτηρίαν ἐδίδου· καὶ πάλιν ὡς εἰς ἀναψυχήν, εἰς  τὸν δύσβατον χῶρον ἀνέτρεχεν. Οὕτως ἐπὶ πλείστους χρόνους διαρκέσας, καὶ ἐν γήρᾳ  πίονι γεγονώς, μικρὸν τὸ σῶμα τρυχωθείς, εἰς χεῖρα Θεοῦ τὴν ψυχὴν ἐναπέθετο.

Τῇ αὐτῇ ἡμέρᾳ, ὁ Ἅγιος Ἱερομάρτυς Θεότεκνος, ξίφει τελειοῦται.
Στίχοι:
Ὁ Θεότεκνος, οἷα τοῦ Θεοῦ τέκνον,
Θνήσκει προθύμως τοῦ Πατρὸς χάριν ξίφει.

Τῇ αὐτῇ ἡμέρᾳ, ὁ Ἅγιος Μάρτυς Μαριανός, λιθοβοληθείς, τελειοῦται.
Στίχοι:
Ὁ Μαριανὸς συντριβεὶς κάραν λίθῳ,
Θείῳ νοητῶς σφίγγεται ταύτην στέφει.

Τῇ αὐτῇ ἡμέρᾳ, ὁ Ἅγιος Μάρτυς Εὐγένιος, ξύλοις τυπτόμενος,  τελειοῦται.
Στίχοι:
Ὥσπερ συνεστὼς Εὐγένιος ἐκ ξύλου,
Πάσχων ξύλοις ὑπῆρχε πρὸς ξύλα ξύλον.

Ταῖς αὐτῶν ἁγίαις πρεσβείαις, Χριστὲ ὁ Θεός, ἐλέησον καὶ σῶσον  ἡμᾶς. Ἀμήν.

ᾨδὴ ζ΄. Οὐκ ἐλάτρευσαν.
Λαμπρυνόμενος, τῆς σῆς ψυχῆς στερρότητι, σοφὲ Ἑρμόγενες, τὴν  φλόγα ἣν ὁ Μηνᾶς, σοὶ ἤναψεν ἔφερες, ὡς θεῖον τρόπαιον, καὶ κατηύγασας,  Ἀλεξανδρείας ποίμνιον, δι’ αὐτῆς Ἱερομάρτυς.

Τοῦ Πνεύματος, τοῦ Παρακλήτου δύναμις, ἐπισκιάζουσά σε, ἱεράρχα  σεπτέ, Μαρτύρων ἀνέδειξε γενναίων ἔκτυπον, καὶ ὑπόδειγμα, περίλαμπρον Ἑρμόγενες,  ἀθλητῶν καρτεροψύχων.

Τεῖχος ἄρρηκτον, σοφίας καὶ συνέσεως, ταχὺ κατέλιπες, εἰδώλων τῶν  μιαρῶν, τὴν πλάνην ὡς δύναμιν, ψυχῆς ἑώρακας, τοῦ θεόφρονος, Μηνᾶ οὗ  ἠκολούθησας, ταῖς ὁδοῖς ἐν τοῖς βασάνοις.
Θεοτοκίον.
Ὄλβον ἔνθεον, πλουτοῦμεν τὰς πρεσβείας σου, Θεογεννήτρια, πρὸς  τὸν σεπτόν σου Υἱόν, Ὃν πίστει δοξάζοντες, σὲ μεγαλύνομεν, ὡς διάσωσμα, πιστῶν  καὶ ἀπολύτρωσιν, ἐξ ἀρᾶς τῶν προπατόρων.

ᾨδὴ η΄. Παῖδας εὐαγεῖς.
Ὕφαλον ἐχθρόν ᾧ ὑπηρέτεις, κατέβαλες ἀλλοιώσει τῇ ἁγίᾳ σου,  ἀθλητὰ Ἑρμόγενες, ὡς τοὺς λόγους ἤκουσας, Μηνᾶ καὶ σθένος πίστεως, ἐν τοῖς  παλαίσμασι, κατεῖδες τὸ αὐτοῦ γενναιόφρον, τῆς Ἀλεξανδρείας, περιφανὲς κοσμῆτορ.

Κῆρυξ διαπρύσιος ὡράθης, Ἑρμόγενες εὐσεβείας καὶ σεμνότητος, καὶ  ποιμὴν θεόκλητος, ἀναλίσκων πλοῦτόν σου, ψυχῆς τοῖς χρείαν ἔχουσι, πτωχοῖς καὶ  κάμνουσι· διό σου τὴν ὑπέρφωτον μνήμην, ἀνυμνολογοῦμεν, εὐτάκτοις μελῳδίαις.

Ὕμνοις σε τιμῶντες καθηκόντως, Ἑρμόγενες ἱερόαθλε περίδοξε,  στέφομέν σε ᾄσμασι, καὶ ᾠδαῖς εὐσχήμοσι, τὸν καθελόντα εἴδωλα, καὶ μεγαλύναντα,  τὴν πίστιν τοῦ Χριστοῦ τὴν ἁγίαν, ὑπὲρ ἧς καὶ τμῆσιν, ὑπήνεγκας αὐχένος.
Θεοτοκίον.
Ῥήσεων τῶν προφητῶν Παρθένε, καὶ τύπος τῶν σκιωδῶν, ἐπώφθης  πλήρωμα· σὺ γὰρ τὸν ἀνοίξαντα, προφητῶν τὰ στόματα, σωματικῶς ἐγέννησας, λαλήσαι  ῥήματα, πανάρρητα ᾯ ψάλλομεν πόθῳ· Σὲ ὑπερυψοῦμεν, εἰς πάντας τοὺς αἰῶνας.

ᾨδὴ θ΄. Ἅπας γηγενής.
Ἴσος ἀθλητῇ, Μηνᾷ θείῳ γέγονας καὶ τούτου χάριτος, θαυμαστὲ  ἰσότιμος, ὡς καὶ στεφάνων, καὶ δόξης πάνσοφε· διόπερ τὴν σὴν ἄθλησιν, λαμπρῶς  Ἑρμόγενες, ἀνυμνοῦμεν, σὺν αὐτῇ γηθόμενοι, τοῦ Μηνᾶ μεθ’ οὗ χαίρῃ ἀείποτε.

Ὄμβροις ἱεροῖς, αἱμάτων σου ἤρδευσας, τὴν Ἀλεξάνδρειαν, θαυμαστὲ  Ἑρμόγενες, βλαστὲ Ἀτθίδος, κλεινῆς πανεύφημε, τὴν ἄγουσαν τὴν μνήμην σου, τὴν  ἀεισέβαστον, καὶ βοῶσαν· χαῖρε ἱερόαθλε, ἀθλητῶν ἐπισκόπων καλλώπισμα.

Ὕψωσον τὸν νοῦν, πρὸς θείαν λαμπρότητα, τὴν ἐν τοῖς δώμασιν,  οὐρανῶν Ἑρμόγενες, τοὺς εὐφημοῦντας, τὴν σὴν ἐνάθλησιν, καὶ ἐκτελοῦντας μνήμην  σου, τὴν ἀεισέβαστον, καλλιμάρτυς, Ἱεράρχα πίστεως, τοῦ Σωτῆρος εὐῶδες  ὀσφράδιον.
Θεοτοκίον.
Χαῖρε τοῦ Θεοῦ, παλάτιον ἔμψυχον, καὶ χρυσοπόρφυρε, κλίνη  Μητροπάρθενε, ἀναβοῶντες, παρακαλοῦμέν σε· ἱλέωσαι τὸν Τόκον σου, τοῖς  μεγαλύνουσι, σὲ ἀπαύστως, καὶ λαμπρῶς δοξάζουσιν, Ἑρμογένην σταδίου τὸν  πρώταθλον.

Ἐξαποστειλάριον. Γυναῖκες ἀκουτίσθητε.
Πανευκλεὲς Ἑρμόγενες, ἱερομάρτυς ἄριστε, Καλλικελάδου τῶν ἄθλων,  ὁ ζηλωτὴς καὶ σταδίου, ὁ ἀριστεὺς ἠγώνισαι, μαρτυρικῶς καὶ Κύριον, δοξάσας τῇ  ἐνστάσει σου, ἀξίως εἴληφας στέφος, μακαριότητος θείας.
Θεοτοκίον.
Οὐσιωθέντα Κύριον, ἐκ τῶν ἁγνῶν αἱμάτων σου, ὑπερφυῶς Θεοτόκε,  ἀδιαλείπτως δυσώπει, οὐσίαν τὴν μερόπειον, ἡμῶν θεῶσαι Δέσποινα, καὶ ἀξιῶσαι  ἅπαντας, σὲ μεγαλύνοντας πόθῳ, τῆς οὐρανῶν Βασιλείας.

Εἰς  τοὺς Αἴνους.
Ἦχος α΄. Πανεύφημοι μάρτυρες.
Ἀγλάϊσμα μέγα Ἀθηνῶν, ἀθλητὰ Ἑρμόγενες, τῆς Ἐκκλησίας ἑδραίωμα,  ἐδείχθης ἄσειστον, καὶ κρηπὶς ἀνδρείας, ἀρραγής καλλίνικε· διόπερ τὴν σὴν μνήμην  νῦν μέλποντες, τὸν σὲ ἰσχύσαντα, ἐν σταδίῳ μεγαλύνομεν, στεφοδότην, Θεόν τε καὶ  Κύριον.

Θαυμάζων τὴν ἄθλησιν Μηνᾶ, καὶ τὴν θείαν ἔνστασιν, αὐτοῦ ἀπάτην  κατέλιπες, στερρὲ Ἑρμόγενες, τῶν εἰδώλων τάχος, καὶ κηρύξας Κύριον, πολλῇ ἐν  παρρησίᾳ ὑπέμεινας, βασάνους ἄριστα, ὥσπερ ἀλλοῦ Μάρτυς πάσχοντος, καὶ αὐχένα,  ἐτμήθης τὸν πάνσεπτον.

Πανήγυριν σήμερον λαμπράν, σῆς στερρᾶς ἀθλήσεως, ἐπιτελοῦντες  Ἑρμόγενες, πιστῶς βοῶμέν σοι· τῆς Ἀλεξανδρείας, φάρε τηλαυγέστατε, ἀνδρείᾳ καὶ  ψυχῆς γενναιότητι, Χριστὸν ἐδόξασας, ἀπτοήτῳ σου φρονήματι καὶ ἀγῶσι, λαμπροῦ  μαρτυρίου σου.

Ἑρμόγενες πίστεως Χριστοῦ, βάθρον ἀδιάσειστον, Καλλικελάδου  ὁμόζηλε, Μηνᾶ καὶ σύναθλε, εὐσθενοῦς Εὐγράφου, ἀσιγήτως πρέσβευε, Χριστῷ τῷ σὲ  πλουσίως δοξάσαντι, θαυμάτων χάρισι, καταπέμψαι τοῖς ἱκέταις σου, ἄμφω ῥῶσιν,  ψυχῆς τε καὶ σώματος.
Δόξα.  Ἦχος πλ. α΄.
Ὁ τοῦ μάρτυρος Μηνᾶ τοῦ Καλλικελάδου τὸν ζῆλον κτησάμενος, καὶ  πρὸς τὸ στάδιον τῆς ἀθλήσεως ἀνδρειοφρόνως χωρήσας, Χριστὸν φωνῇ μεγάλῃ  ὁμολογήσας, καὶ τῆς ἀπάτης τὸ ψεῦδος ἤλεγξας Ἑρμόγενες· ὅθεν, ἀθλήσας  καρτερώτατα, ἐν Ἀλεξανδρείᾳ ἀφθαρσίας ἐδέξω τὸν στέφανον, καὶ χάριν πρεσβεύειν  ἀπαύστως, ὑπὲρ τῶν τιμώντων τὴν πάμφωτον μνήμην σου.
Καὶ νῦν.  Προεόρτιον.
Μὴ στύγναζε, Ἰωσήφ, καθορῶν μου τὴν νηδύν ...

Δοξολογία Μεγάλη καὶ Ἀπόλυσις.

ΕΝ Τῌ ΛΕΙΤΟΥΡΓΙᾼ

Τὰ  Τυπικά, οἱ Μακαρισμοί, καὶ ἐκ τοῦ Κανόνος τοῦ Ἁγίου ἡ γ΄ καὶ ἡ στ΄ ᾠδή.

Ἀπόστολος  πρὸς Ἐφεσίους (Κεφ. στ΄ 10-17 ): Ἀδελφοί, ἐνδυναμοῦσθε ἐν Κυρίῳ, καὶ ἐν τῷ  κράτει τῆς ἰσχύος...   Ζήτει τῇ ΚΖ΄ Κυριακῇ.

Εὐαγγέλιον   κατὰ Λουκᾶν (Κεφ. κα΄ 12-19). Εἶπεν ὁ Κύριος τοῖς ἑαυτοῦ  μαθηταῖς· Προσέχετε ἀπὸ τῶν ἀνθρώπων... Ὅρα το, εἰς τὸν Ὄρθρον τοῦ Ἁγίου  Γεωργίου.

Κοινωνικόν:  Εἰς μνημόσυνον αἰώνιον...

Μεγαλυνάριον.
Χαίροις γόνε πάνσοφε Ἀθηνῶν, ἐν Ἀλεξανδρείᾳ, ὁ ἀθλήσας διὰ  Χριστόν, χαίροις ἀριστέων, σταδίου κοσμιότης, Ἑρμόγενες γενναῖε, πίστεως  πρόβολε.
Δίστιχον.
Παναγιώτου ὀτρύνσει, φιλαγίου,
Ἑρμογένην στερρὸν ᾖσε Χαραλάμπης.

ΠΑΡΑΚΛΗΣΙΣ

Εὐλογήσαντος τοῦ Ἱερέως τὸ Κύριε εἰσάκουσον, μεθ’ ὅ τὸ Θεὸς Κύριος ὡς συνήθως,  καὶ τὸ ἑξῆς· Ἦχος δ΄. Ὁ ὑψωθεὶς ἐν τῷ Σταυρῷ.
Τὸν τροπαιοῦχον ἀθλητὴν Ἑρμογένην, τὸν ἑλκυσθέντα εἰς Χριστοῦ  θείαν πίστιν, παρὰ Μηνᾶ τοῦ Μάρτυρος μεθ’ οὗ καρτερῶς, αἰκισμοὺς καὶ μάστιγας  καὶ τιμίου αὐχένος, τμῆσιν καθυπέμεινεν εὐφημήσωμεν πόθῳ, λιτὰς σεπτὰς  αὐτούμενοι αὐτοῦ, πρὸς ἀθλοθέτην Χριστόν τὸν Θεάνθρωπον.
Δόξα.  Τὸ αὐτό. Καὶ νῦν.  Θεοτοκίον.
Οὐ σιωπήσομεν πότε, Θεοτόκε, τὰς δυναστείας σου λαλεῖν...

Ὁ  Κανών, οὗ ἡ Ἀκροστιχίς: Ἑρμόγενες, Κύριον ὑπὲρ ἡμῶν ἐκδυσώπει. Χ.
ᾨδὴ α΄. Ἦχος πλ. δ΄. Ὑγρὰν διοδεύσας.
Ἑρμόγενες Μάρτυς περικλεές, ἐν Ἀλεξανδρείᾳ, ὁ ἀθλήσας σὺν τῷ  Μηνᾷ, τῷ Καλλικελάδῳ καὶ Εὐγράφῳ, ὑπὲρ ἡμῶν τῶν Χριστὸν καθικέτευε.

Ῥανίσιν αἱμάτων σου τῶν σεπτῶν, φοινίξας στολήν σου, χρυσοΰφαντον  τῆς ψυχῆς, Ἑρμόγενες εἴληφας τὴν χάριν, κατακοσμεῖν εὐσεβείᾳ σοὺς πρόσφυγας.

Μαρτύρων τῆς πίστεως θεαυγῶν, Ἑρμόγενες κλέος, μὴ ἐλλίπῃς ὑπὲρ  ἡμῶν, πρεσβεύειν τὴν πίστει σε τιμώντων, καὶ ἀνυμνούντων σὴν ἔνδοξον ἄθλησιν.
Θεοτοκίον.
Οὐράνωσον φρόνημα τῶν πιστῶν, σὲ μακαριζόντων, ὡς Μητέρα τοῦ  Λυτρωτοῦ, φιλόστοργον Κεχαριτωμένη, καὶ χοϊκῶν πάντων ἄγρυπνον σώτειραν.

ᾨδὴ γ΄. Οὐρανίας ἀψίδος.
Γεωργοὺς τῆς ἀγάπης, τῆς ἐν Χριστῷ ἔνδοξε, ἀθλητὰ Ἑρμόγενες  δεῖξον, τοὺς ἀνυμνοῦντάς σε, ὡς γεωργὸν ἀκραιφνοῦς, ἀνδρείας θείῳ ἀρότρῳ,  αἵματος ὀργώσαντα τὴν Ἀλεξάνδρειαν.

Ἑλκυσθεὶς εἰς τὴν πίστιν, τοῦ Ἰησοῦ ἔπαρχε, τὴν λαμπρὰν καὶ  σωτηριώδη, Μάρτυς Ἑρμόγενες, παρὰ Μηνᾶ σὺν αὐτῷ, κατηξιώθης ἀθλῆσαι, μεθ᾿ οὗ νῦν  ἱλέωσαι ἡμῖν τὸν Κύριον.

Νικητὴς ἀνεδείχθης κατ’ ἀσεβοῦς τάγματος, σέβοντος ὡς πρὶν σὺ  εἰδώλων ἄψυχα ξόανα· διὸ πρεσβεύεις Χριστῷ, νίκας ἱκέταις δωρῆσαι, κατ᾿ ἐχθρῶν  Ἑρμόγενες, πάντων τῆς πίστεως.

Εὐσυμπάθητε Μάρτυς, λαμπροῦ Μηνᾶ σύναθλε, οὗ ἡ γενναιότης εἰς  πίστιν Κτίστου προσείλκυσεν, ὑπὲρ ἡμῶν ἐκτενῶς τῷ φιλανθρώπῳ Κυρίῳ, πρέσβευε  Ἑρμόγενες, τῶν εὐφημούντων σε.
Θεοτοκίον.
Σοῖς οἰκέταις εἰρήνην βιοτικὴν δώρησαι, Κεχαριτωμένη Μαρία σὲ  μεγαλύνουσιν, ἁπλοῦσα πᾶσιν ἡμῖν τῆς ἡσυχίας νεφέλην, Εἰρηνάρχου Κτίσαντος,  Μῆτερ φιλόστοργε.

Ἀξίωσον, βραβείων νίκης, Ἑρμόγενες ἀθλοφόρε, τοὺς τιμῶντάς σε  ἀκλινῶς, ἐν μάχαις ἀείποτε ἐχθρῶν, κατ’ ἀπίστων, μεγαλομάρτυς.

Ἐπίβλεψον, ἐν εὐμενείᾳ πανύμνητε Θεοτόκε, ἐπὶ τὴν ἐμὴν χαλεπὴν  τοῦ σώματος κάκωσιν, καὶ ἴασαι, τῆς ψυχῆς μου τὸ ἄλγος.

Κάθισμα. Ἦχος β΄. Πρεσβεία θερμή.
Παράσχου ἡμῖν ἰσχὺν ἐχθροῦ τὰ βέλεμνα, πατῆσαι στεῤῥὲ μεγάλαθλε  Ἑρμόγενες, ὁ πατήσας φρύαγμα, μισοχρίστων σεβόντων φεῦ εἴδωλα, καὶ σὺν Μηνᾷ  ἀθλήσας ἀνδρικῶς, ὑπὲρ τοῦ Χριστοῦ τῆς θείας πίστεως.

ᾨδὴ δ΄. Εἰσακήκοα Κύριε.
Κλῆσιν μάρτυς Ἑρμόγενες, τοῦ σεπτοῦ ὀνόματος τοῦ Παντάνακτος, ἐν  σταδίῳ ὡμολόγησας, πρεσβευτὰ ἡμῶν πρὸς Κτίστην ἔνθερμε.

Ὑμνῳδίαις ἑκάστοτε, στέφοντές σε Μάρτυς Χριστοῦ Ἑρμόγενες,  δυσωποῦμέν σε· ἐκδίωξον, νόσων ἀφ’ ἡμῶν ἀχλὺν σῇ χάριτι.

Ῥεύμασί σου Ἑρμόγενες, ὁ καθαγιάσας τὴν Ἀλεξάνδρειαν, τῶν αἱμάτων  καθαγίασον, ῥείθροις πρεσβειῶν σου τοὺς ἱκέτας σου.
Θεοτοκίον.
Ἱκετεύομεν Δέσποινα, ἐξελοῦ σοὺς δούλους παντοίων θλίψεων,  ἀναγκῶν καὶ περιστάσεων, τοὺς ἐκδεχομένους τὴν Σὴν εὔνοιαν.

ᾨδὴ ε΄. Φώτισον ἡμᾶς.
Ὄλβον ὡς σεπτόν, ὑπεδέξατο Βυζάντιον, τὸ σὸν λείψανον Ἑρμόγενες  σεπτέ, παρὰ θῖν’ ἁλὸς αὐτοῦ ὅ ξένως ἔφθασε.

Νεῦσον ταῖς ἡμῶν, παρακλήσεσιν Ἑρμόγενες, καὶ ἐκπλήρου τὰς  αἰτήσεις τῶν πιστῶς, ἀνυμνούντων κεφαλῆς σου θείας ἔκτμησιν.

Ὕμνοις σε ἀεί, καταστέφοντες Ἑρμόγενες, δυσωποῦμέν σε· ἀπέργασαι  ἡμῖν, τὸν Παντάνακτα Μεγαλομάρτυς ἵλεων.
Θεοτοκίον.
Πάναγνε ἡμῶν σὲ τιμώντων πόθῳ μέμνησο, Θεοτόκε τῶν τοὺς ἄθλους  τοὺς στεῤῥούς, Ἑρμογένους ἀνυμνούντων τοῦ ἀλκίφρονος.

ᾨδὴ στ΄. Τὴν δέησιν.
Ἑρμόγενες, ἀθλητὰ μεγάλαθλε, τοῦ Μηνᾶ συναθλητὰ τροπαιοῦχε, καὶ  τοῦ Εὐγράφου ἐν Ἀλεξανδρείᾳ, ἀεὶ Χριστὸν σὺν αὐτοῖς καθικέτευε, διδόναι δύναμιν  ἡμῖν, καὶ ἰσχὺν ἄμφω τρῶσαι τὸν δόλιον.

Ῥωννύμενοι, σοῦ ταῖς παρακλήσεσι, πρὸς τὸν Κύριον τῆς δόξης  βοῶμεν· Καλλικελάδου Μηνᾶ ὁ θαυμάσας, τὴν παῤῥησίαν τρισμάκαρ Ἑρμόγενες, καὶ ὑπ’  αὐτοῦ προσελκυσθείς, εἰς τὴν πίστιν ἀξίως δεδόξασαι.

Ἡ πάνσεπτος, λάρναξ τῶν λειψάνων σου, καὶ αὐτῶν Μηνᾶ τοῦ  Καλλικελάδου, εἰς Βασιλίδα τῶν Πόλεων ξένως ἐλιμενίσθη ἀλκίφρον Ἑρμόγενες,  πιστῶν ἁπάντων στηριγμέ, καὶ ἀκέστορ καὶ φύλαξ καὶ πρόμαχε.
Θεοτοκίον.
Μητρόθεε, ἐκτενῶς ἱκέτευε, ὑπὲρ πάντων χριστωνύμων σὸν Τόκον, τῶν  ἐκτελούντων τὴν πάνσεπτον μνήμην, τοῦ Ἑρμογένους λαμπροῦ καλλιμάρτυρος, καὶ εἰς  αἰῶνας εὐλαβῶς, ἀνυμνούντων πληθὺν θαυμασίων σου.

Ἀξίωσον, βραβείων νίκης Ἑρμόγενες ἀθλοφόρε, τοὺς τιμῶντάς σε  ἀκλινῶς ἐν μάχαις ἀείποτε, ἐχθρῶν κατ᾿ ἀπίστων Μεγαλομάρτυς.

Ἄχραντε, ἡ διὰ λόγου τὸν Λόγον ἀνερμηνεύτως, ἐπ’ ἐσχάτων τῶν  ἡμερῶν τεκοῦσα δυσώπησον, ὡς ἔχουσα, μητρικὴν παῤῥησίαν.

Κοντάκιον. Ἦχος β΄. Τοῖς τῶν αἱμάτων σου.
Τὸν αἰκισμοὺς καὶ εἱρκτὴν ὑπομείναντα, καὶ κεφαλῆς πανιέρου  ἀπότμησιν, νῦν Ἑρμογένην τὸν Μάρτυρα μέλψωμεν, ὡς ἀθλητὴν τροπαιοῦχον  αἰτούμενοι, αὐτοῦ τὰς ἐντεύξεις πρὸς Κύριον.

Προκείμενον:  Θαυμαστός, ὁ Θεός, ἐν τοῖς Ἁγίοις Αὐτοῦ.
Στίχος:  Τοῖς Ἁγίοις τοῖς ἐν τῇ γῇ Αὐτοῦ ἐθαυμάστωσεν ὁ Κύριος.

Εὐαγγέλιον κατὰ Ἰωάννην. (Κεφ. ιε΄ 17-27, ιστ΄ 1-2). Ζήτει εἰς τὴν Λειτουργίαν  τοῦ Ἁγίου Γεωργίου τοῦ Τροπαιοφόρου.

Δόξα:  Ταῖς τοῦ Ἀθλοφόρου πρεσβείαις, Ἐλεῆμον...
Καὶ νῦν:  Ταῖς τῆς Θεοτόκου πρεσβείαις, Ἐλεῆμον ..

Στίχος.   Ἐλεῆμον, ἐλέησόν με ὁ Θεός, κατὰ τὸ μέγα ἔλεός Σου καὶ κατὰ τὸ  πλῆθος τῶν οἰκτιρμῶν Σου ἐξάλειψον τὸ ἀνόμημά μου.
Ἦχος πλ. β΄. Ὅλην ἀποθέμενοι.
Εὔψυχε Ἑρμόγενες, Ἀλεξανδρείας τὴν χθόνα, ὁ ἀρδεύσας ῥείθροις  σου, τῶν αἱμάτων πρόσδεξαι τήνδε δέησιν, ἥν σοι προσάγομεν, τῶν φιλομαρτύρων, οἱ  χοροὶ καὶ πᾶσι βράβευσον, χαράν, ὁμόνοιαν, σθένος ψυχικὸν, ῥώμην δύναμιν, σοφίαν  καὶ τελείωσιν, ἀρετῆς καὶ ἄμφω ὑγιείαν, τοῖς ἐν εὐλαβείᾳ προστρέχουσι νοΐ σου τῷ  σεπτῷ, τῷ ἐν τῇ Λέσβῳ μεγάλαθλε, μάρτυς ἀκατάβλητε.

ᾨδὴ ζ´. Οἱ ἐκ τῆς Ἰουδαίας.
Ὡραιότης μαρτύρων, καθυπέμεινας χαίρων τὰ κολαστήρια διὰ Χριστοῦ  τὴν πίστιν καὶ ἄρνησιν εἰδώλων πλάνης, μάρτυς Ἑρμόγενες, ὁ ἱλεούμενος νῦν ἡμῖν  Θεὸν τὸν ζῶντα.

Νῦν τὸν ἔπαρχον πάντες, γεραρὸν Ἑρμογένην, τοῦ εὐσεβόφρονος λαοῦ  πρὶν τὸν διώκτην αὐτοῦ ὑπερμαχοῦντα εἶτα μέλψωμεν κράζοντες· δογμάτων  προασπιστὰς ὀρθῶν ἡμᾶς νῦν δεῖξον.

Εὐμενῆ κηδεμόνα σὲ πλουτοῦντες προστάτην καὶ ἀντιλήπτορα,  Ἑρμόγενες γενναῖε, προσφεύγομεν ἐν πίστει σαῖς θερμαῖς παρακλήσεσι πρὸς τὸν  Σωτῆρα Χριστόν, λαμπρὲ μεγαλομάρτυς.
Θεοτοκίον.
Κακοδόξων τὰ σμήνη, Θεοτόκε Παρθένε, ἀποσκοράκισον εὐχαῖς σου  ἀσιγήτοις πρὸς τὸν μονογενῆ σου Ἰησοῦν τὸν εὐΐλατον καὶ ὀρθοδόξων χοροὺς  κραταίωσον ἐν πίστει.

ᾨδὴ η΄. Τὸν Βασιλέα.
Δύναμιν δός μοι, ἰσχὺν Ἑρμόγενες πλάνου, τὴν μανίαν ἐν τάχει  πατῆσαι, ὁ καταπατήσας, ὀφρὺν λατρῶν εἰδώλων.

Ὑμνῶν σε κράζω· γενοῦ ἡμῶν παραστάτης, ἐν κινδύνοις Ἑρμόγενες  Μάρτυς, καὶ ταχὺς ἀκέστωρ, ἐν πάσαις βίου ζάλαις.

Στενὴν βαδίσαι, ἀξίωσόν με τὴν τρίβον, ἀρετῶν στεφανῖτα γενναῖε,  ἀθλητῶν σταδίου, Ἑρμόγενες κοσμῆτορ.
Θεοτοκίον.
Ὡς ἐν γαστρί σου, Χριστὸν ξενίσασα Μῆτερ, ἀπολαῦσαι ἡμᾶς τῆς  ξενίας, οὐρανῶν σοὺς δούλους, ἀξίωσον Παρθένε.

ᾨδὴ θ΄. Κυρίως Θεοτόκον.
Προστάτης ἴσθι πάντων, σὲ μακαριζόντων, ὡς εὐτολμίας πυξίον  Ἑρμόγενες, καὶ θησαυρὸν εὐψυχίας πολυτιμότατον.

Ἐπάκουσον τῶν πίστει, προστρεχόντων Μάρτυς, ταῖς σαῖς λιταῖς πρὸς  τὸν Κτίστην Ἑρμόγενες, ὑπὲρ ἀγάπης Οὗ αἷμα τὸ σὸν ἐξέχεας.

Ἱκέτευε δοθῆναι, πᾶσί σε τιμῶσιν, ἄμφω ὑγιείαν Μάρτυς Ἑρμόγενες,  ὁ παῤῥησίᾳ κηρύξας Χριστοῦ ἀλήθειαν.
Θεοτοκίον.
Χαρὰ χριστεπωνύμων, Κεχαριτωμένη, τῶν λυπηρῶν μου ἀχλὺν  ἐξαφάνισον, τοῦ Φωτοδότου Υἱοῦ σου τῇ θείᾳ χάριτι.
Ἄξιόν  ἐστι... καὶ τὰ παρόντα  Μεγαλυνάρια.
Ἐν Ἀλεξανδρείᾳ μαρτυρικῶς, σὺν Μηνᾷ τῷ θείῳ, ἐπεσφράγισας βιοτήν,  βρότειόν σου μάκαρ, Ἑρμόγενες καὶ στέφος, χρυσόπλοκον ἀφθίτου, νίκης ἀπείληφας.

Δεῦτε ἀνυμνήσωμεν ἐν χορῷ, θεῖον Ἑρμογένην, τὸν ἀθλήσαντα σὺν  Μηνᾷ, τῷ Καλλικελάδῳ, καὶ θαυμαστῷ Εὐγράφῳ, ἐν τῇ Ἀλεξανδρείᾳ ὡς καλλιμάρτυρα.

Χαίροις γενναιότητος ποταμός, χαίροις ὁ χειμάῤῥους εὐψυχίας  μαρτυρικῆς, χαίροις θεία κρήνη, Ἑρμόγενες ἀνδρείας, ἐκβλύζουσα καὶ τόλμης, ὕδωρ  ἀείῤῥυτον.

Σκῆνός σου τὸ πάνσεπτον σὺν αὐτῷ, τοῦ Καλλικελάδου, εἰς τὸ  πέλαγος τὸ ῥιφθέν, ἧκεν εἰς τὴν πόλιν, τοῦ Κωνσταντίνου ξένως, Ἑρμόγενες πρὸς  αἶνον, σοῦ τῆς ἀθλήσεως.

Χαίροις τῆς ἀνδρείας ἡ ἀπαρχή, σύνοικε σοφίας καὶ πυξίον  ὑπομονῆς, ὁ Χριστοῦ τὴν πίστιν, Ἑρμόγενες δοξάσας, σῇ ἀκραιφνεῖ ἐνστάσει, καὶ  ῥείθροις αἵματος.

Δόξης ἀπολαύων τῶν οὐρανῶν, ὀλετὴρ εἰδώλων ἀδοξίας με τῶν παθῶν,  ῥύου ἀθλοφόρε, Ἑρμόγενες τὸν πίστει, προστρέχοντα καὶ πόθῳ τῇ ἀντιλήψει σου.

Πᾶσαι τῶν Ἀγγέλων αἱ στρατιαί, Πρόδρομε Κυρίου, Ἀποστόλων ἡ  δωδεκάς, οἱ Ἅγιοι πάντες, μετὰ τῆς Θεοτόκου ποιήσατε πρεσβείαν εἰς τὸ σωθῆναι  ἡμᾶς.

Ἀπολυτίκιον. Ἦχος πλ. α΄. Τὸν συνάναρχον Λόγον.
Γεραρὸν Ἑρμογένην ἀνευφημήσωμεν, τὸν ἀριστέα σταδίου, σὺν τῷ  Εὐγράφῳ λαμπρῶς, καὶ Μηνᾷ Καλλικελάδῳ, πορφυρώσαντα, τὴν Ἀλεξάνδρειαν ῥοαῖς, τῶν  αἱμάτων δεῦτε νῦν, χορεῖαι φιλομαρτύρων, αὐτοῦ λιτὰς τὰς ἀόκνους, πρὸς τὸν  Θεάνθρωπον αἰτούμενοι.

Ἦχος β΄. Ὅτε ἐκ τοῦ Ξύλου.
Πάντας καταξίωσον χαρᾶς, τῆς ἐν πόλῳ δόξης ἀλήκτου, περικλεὲς  ἀθλητά, εὐσταλὲς Ἑρμόγενες, Μαρτύρων πρώταθλε, ὁ ἀθλήσας ὡς πάσχοντος ἐν  Ἀλεξανδρείᾳ, ἄλλου καὶ φιλόθεον, φαιδρύνας σύνταγμα, κράζομεν μεγάλαθλε Μάρτυς,  ἵνα μεγαλύνωμεν πόνους, δι΄ ἀγάπην Κτίστου οὓς ὑπέμεινας.

Δέσποινα, πρόσδεξαι τὰς δεήσεις τῶν δούλων σου καὶ λύτρωσαι ἡμᾶς  ἀπὸ πάσης ἀνάγκης καὶ θλίψεως.

Τὴν πᾶσαν ἐλπίδα μου εἰς σὲ ἀνατίθημι, Μῆτερ τοῦ Θεοῦ, φύλαξόν με  ὑπὸ τὴν σκέπην σου.
Δίστιχον.
Εὐκλείας θείας ἀξίωσον καὶ δόξης
Ἑρμόγενες, σὸν ἱκέτην Χαραλάμπη.
</document>
