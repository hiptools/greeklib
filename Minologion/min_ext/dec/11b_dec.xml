<?xml version="1.0" encoding="UTF-8"?>
<document book="min_ext" part="dec" name="11b_dec" title="Μνήμη τοῦ Ὁσίου Πατρὸς ἡμῶν Δανιὴλ τοῦ Στυλίτου.">
ΑΚΟΛΟΥΘΙΑ
ΑΚΟΛΟΥΘΙΑ
ΤΟΥ ΟΣΙΟΥ ΚΑΙ  ΘΕΟΦΟΡΟΥ ΠΑΤΡΟΣ ΗΜΩΝ
ΔΑΝΙΗΛ ΤΟΥ  ΣΤΥΛΙΤΟΥ
ΣΥΜΠΛΗΡΩΣΙΣ  ΤΗΣ ΤΟΥ ΜΗΝΑΙΟΥ ΑΚΟΛΟΥΘΙΑΣ
ΜΝΗΜΗ ΙΑ΄  ΔΕΚΕΜΒΡΙΟΥ

ΕΝ Τῼ ΜΙΚΡῼ  ΕΣΠΕΡΙΝῼ
Εἰς τὸ Κύριε ἐκέκραξα, ἱστῶμεν στίχους δ΄. Καὶ ψάλλομεν τὰ παρόντα στιχηρὰ  προσόμοια.
Ἦχος α΄. Τῶν  Οὐρανίων Ταγμάτων
Τὸν ἀσκητὴν τοῦ  Κυρίου, δεῦτε τιμήσωμεν, τὸν λάμψαντα ἐν στύλῳ, τῶν θαυμάτων τῇ αἴγλῃ, αὐτῷ ἀναβοῶντες ἀπὸ ψυχῆς, Δανιὴλ παμμακάριστε,  μεσίτης φάνηθι θεῖος πρὸς τὸν  Θεόν, τῶν πιστῶς  μακαριζόντων σε.

Ἐν  Παραδείσῳ μεθέξει, Πάτερ θεούμενος, καὶ δήμοις συγχορεύων, εὐκλεῶς  τῶν δικαίων, καὶ ὅλος  λαμπρυνόμενος τῷ φωτί, Δανιὴλ  τοῦ Δεσπότου σου, υἱοὺς ἡμέρας ἀνάδειξον σαῖς  εὐχαῖς, ἡμᾶς  πίστει εὐφημοῦντάς σε.

Ὥσπερ  πολύφωτον ἄστρον, ἐν στύλῳ  ἔλαμψας, τῇ θείᾳ  ἐπινεύσει, Δανιὴλ θεοφόρε, καὶ πάντας καταυγάζεις ταῖς ἀστραπαῖς,  τῶν ὁσίων ἀγώνων  σου, δι΄ὧν Χριστῷ εὐηρέστησας καὶ πολλῆς,  ἠξιώθης Πάτερ Χάριτος.

Τοῖς Ἀσωμάτοις Ἀγγέλοις, νῦν συναγάλλεσαι, ὁ ἐπὶ στύλου Πάτερ, Δανιὴλ  βιοτεύσας, καὶ ᾄδεις τὴν  Τρισάγιον τῷ Θεῷ, μελῳδίαν  θεούμενος, ὑπὲρ ἡμῶν ἱκετεύων τῶν εὐλαβῶς, προστρεχόντων τῇ πρεσβείᾳ  σου.
Δόξα Πατρί. Ἦχος α΄
Τὸν  Πανεύφημον Ἀσκητὴν καὶ Μοναστῶν τὸ ἐγκαλλώπισμα, Δανιὴλ ἐν ὕμνοις ἐγκωμιάσωμεν, ὅτι τῶν  προσκαίρων κατεφρόνησας, παρὰ Συμεὼν  εὐλογηθείς, ὡς ἄσαρκος  μετὰ σαρκός, ἐν κόσμῳ  ἐβίωσεν, ἐν τῷ στύλῳ  ἀνελθών· Διὸ τῷ τρισηλίῳ Φωτὶ παριστάμενος, τὸν  φωτισμὸν ἡμῶν  αἰτούμενος καὶ τὸ μέγα ἔλεος.
Καὶ νῦν. Θεοτοκίον.
Ἁμαρτωλῶν  τὰς δεήσεις προσδεχομένη, καὶ θλιβομένων στεναγμὸν μὴ  παρορῶσα, πρέσβευε τῷ  ἐξ ἁγνῶν λαγόνων σου σωθῆναι ἡμᾶς,  Παναγία Παρθένε.

Εἰς τὸν Στίχον, Στιχηρὰ Προσόμοια.
Ἦχος  β΄. Οἶκος τοῦ Ἐφραθᾶ.
Πρέσβευε  Δανιήλ, ὡς παρρησίαν ἔχων, Χριστῷ τῷ Ζωοδότῃ, διδόναι θείαν χάριν, τοῖς  πίστει εὐφημοῦσί σε.
Στίχ. Τίμιος ἐναντίον  Κυρίου, ὁ θάνατος τοῦ Ὁσίου αὐτοῦ.
Χάριτι  Δανιήλ, τοῦ Ἰησοῦ  ἐν στύλῳ, ἀνῆλθες καὶ προθύμως, τὸν βίον σου  τελέσας, αὐτῷ νῦν συναγάλλεσαι.
Στίχ. Μακάριος ἀνὴρ ὁ φοβούμενος τὸν Κύριον.
Πάντες τῷ Δανιήλ, ὑμνήσωμεν προθύμως, ἐν ᾄσμασι ἐνθέοις, τὸν λάμψαντα ἐν στύλῳ,  ἀσκήσει ὥσπερ ἥλιος.
Δόξα Πατρί.  Τριαδικόν.
Δώρησαι ὦ Τριάς, τοῦ Δανιὴλ πρεσβείαις, πᾶσιν ἡμῖν τὴν  χάριν, τοῖς πόθῳ ἀνυμνοῦσι, καὶ πίστει σὲ λατρεύουσι.
Καὶ νῦν. Θεοτοκίον.
Ἄχραντε  Μαριάμ, Δεδοξασμένη Κόρη, δυσώπει  τὸν Υἱόν σου, σὺν Δανιὴλ τῷ θείῳ, διδόναι πᾶσιν ἄφεσιν.

ΕΝ Τῼ ΜΕΓΑΛῼ ΕΣΠΕΡΙΝῼ
Μετὰ τὸν Προοιμιακὸν, τὸ Μακάριος ἀνήρ.Εἰς  τὸ Κύριε ἐκέκραξα,  ἱστῶμεν στίχους ς΄  Καὶ ψάλλομεν τὰ παρόντα στιχηρὰ προσόμοια.
Ἦχος  πλ. δ΄ Τί ὑμᾶς  καλέσωμεν Ἅγιοι.
Τί σε Δανιὴλ ὀνομάσωμεν; Ἀσκητὴν ὅτι τὰ πάθη καθυπέταξας τῷ νῷ; Ἀθλητὴν  ὅτι πρὸς πᾶσαν ἐκαρτέρησας ποινήν· πρὸς ὕψος, ἀπὸ γῆς  στῦλον αἰρόμενον·  ἐν πέτρᾳ ἀληθείας ἐρειδόμενον· ἀγωνιστὴν προθυμώτατον καὶ  ἰατρὸν ἐμπειρότατον.  Ἱκέτευε τοῦ σωθῆναι τὰς  ψυχὰς ἡμῶν.

Τί σε Δανιὴλ  προσφθεγξώμεθα; τῶν παθῶν ἐκριζωτὴν καὶ φυτοκόμον ἀρετῶν· ἀληθῆ θαυματουργὸν  καὶ πρεσβευτὴν ἁμαρτωλῶν·  πνευμάτων ἐλατῆρα γενναιότατον·  φωστῆρα εὐσεβείας διαλάμποντα· τοῦ πνεύματος καταγώγιον· τῆς Ἐκκλησίας ὑπέρμαχον. Ἱκέτευε τοῦ σωθῆναι τὰς ψυχὰς ἡμῶν.

Τί σε Δανιὴλ  νῦν καλέσωμεν; Μοναστῶν ὑπογραμμὸν καὶ ἐγκρατείας  παιδευτήν, ἐγκαλλώπισμα πιστῶν καὶ  ἰαμάτων αὐτουργόν· λυχνίαν τοῖς ἐν σκότει φῶς αὐγάζουσαν· Ἀγγέλων, συμπολίτην καὶ  ἰσότιμον· τοῦ Παραδείσου οἰκήτορα  καὶ ἐπουράνιον ἄνθρωπον.  Ἱκέτευε τοῦ σωθῆναι τὰς  ψυχὰς ἡμῶν.
Ἕτερα  προσόμοια.
Ἦχος  δ΄ Ὁ ἐξ Ὑψίστου κληθείς.
Ἀγωνισάμενος ἄσαρκος καθάπερ, ἐν ξύλῳ μετέωρος Δανιὴλ Ὅσιε, καὶ τῶν δαιμόνων τὰς  φάλαγγας, γενναιοφρόνως σοφὲ  νικήσας τῇ καρτερίᾳ σου, πᾶσαν τὴν τοῦ σώματος ἀπαρνησάμενος,  στοργὴν καὶ κόσμον τὸν  μάταιον, συνετῶς ἄγαν,  ὅλῃ ψυχῇ καλῶς  παρωσάμενος, ὅθεν τὸ στέφος ἐναπείληφας, ἐκ χειρὸς  τοῦ Σωτῆρος πανόλβιε, δυσωπῶν ὑπὲρ  πάντων τῶν πιστῶς  ἀνευφημούντων σε.

Ὁ φωτοφόρος ἀστὴρ  Συμεὼν θεῖος, ὡς ἄλλος Ἠλίας πρίν,  Ἐλισσαιὲ μηλωτήν, σοὶ τὸ κουκούλιον δέδωκε,  καθάπερ κλῆρον, αὐτοῦ τὴν χάριν διαπορθμεύων σοι· ὅθεν  κληρωσάμενος, αὐτοῦ τὸ χάρισμα, ἐπὶ τοῦ στύλου μετέωρος, ἀνῆλθες  μάκαρ, ἐν τῷ ἀνάπλῳ παραταξάμενος, κατὰ  δαιμόνων καὶ τὸ τρόπαιον, εἰληφὼς Δανιὴλ ἀξιάγαστε, διασώζεις κινδύνων τοὺς  τὴν μνήμην σου γεραίροντας.

Ὡς  Δανιὴλ ὁ Προφήτης  ἐν τῷ λάκκῳ, ἐν στύλῳ παρέμεινας, ὦ Ἱερώτατε,  κύκλῳ δὲ τούτου παρέστησας τὰς ἀρετάς σου, ὥσπερ  Ἀγγέλους Δανιὴλ Ὅσιε,  ἐναποτειχίζοντας τὰς τῶν  δαιμόνων ὁρμάς, ὅθεν στερρῶς  ηὐτομὀλησας, πρὸς τοὺς ἀγῶνας, τοὺς τῆς ἀσκήσεως  παμμακάριστε καὶ ἐκνικήσας τὸν  πολέμιον, ἀνεδύσω τῆς νίκης  διάδημα, ἐκ χειρὸς τοῦ Κυρίου, καὶ Σωτῆρος  τῶν ψυχῶν ἡμῶν.
Δόξα. Ἦχος πλ. α΄.
Τὸ  ἐμπιστευθέν σοι τάλαντον παρὰ Χριστοῦ καλῶς ἐργασάμενος Ὅσιε Πάτερ, ἀνεδείχθης καὶ μετὰ θάνατον, δαιμόνων  φυγαδευτής, καὶ ἰατὴρ  ποικίλων ἀρρωστημάτων, στῦλος  καὶ ἑδραίωμα, καὶ  ὄρος Ἅγιον τῆς Ἐκκλησίας τοῦ Χριστοῦ, διό σε ἱκετεύομεν Δανιὴλ  θαυματουργέ· τὴν εἰρήνην αἴτησαι  καὶ ταῖς ψυχαῖς ἡμῶν τὸ  μέγα ἔλεος.
Καὶ νῦν  … Προεόρτιον ὁ αὐτός.
Μὴ στύγναζε Ἰωσὴφ καθορῶν  μου τὴν νηδύν· ὄψει γὰρ  τὸ τικτόμενον ἐξ ἐμοῦ καὶ χαρίσῃ καὶ  ὡς Θεὸν προσκυνήσεις, ἡ  Θεοτόκος ἔλεγε τῷ ἑαυτῆς  μνηστῆρι, μολοῦσα  τοῦ τεκεῖν τὸν  Χριστόν. Ταύτην ἀνυμνήσωμεν  λέγοντες· Χαῖρε κεχαριτωμένη, μετὰ σοῦ ὁ Κύριος, καὶ διὰ σοῦ μεθ΄ἡμῶν.

Εἴσοδος, τό  Φῶς ἱλαρόν,  τὸ Προκείμενον τῆς ἡμέρας καὶ τὰ Ἀναγνώσματα.
Σοφίας Σολομῶντος  τὸ Ἀνάγνωσμα.
(Κεφ. γ' 1)
Δικαίων ψυχαὶ  ἐν χειρὶ Θεοῦ, καὶ οὐ μὴ ἅψηται αὐτῶν  βάσανος. Ἔδοξαν ἐν  ὀφθαλμοῖς ἀφρόνων τεθνάναι, καὶ ἐλογίσθη κάκωσις ἡ ἔξοδος  αὐτῶν, καὶ  ἡ ἀφ’ ἡμῶν πορεία σύντριμμα·  οἱ δὲ εἰσιν ἐν εἰρήνῃ.  Καί γὰρ ἐν ὄψει ἀνθρώπων ἐὰν κολασθῶσιν,  ἡ ἐλπὶς αὐτῶν ἀθανασίας πλήρης. Καὶ  ὀλίγα παιδευθέντες, μεγάλα εὐεργετηθήσονται· ὅτι ὁ Θεὸς ἐπείρασεν αὐτούς, καὶ εὗρεν αὐτοὺς ἀξίους ἑαυτοῦ. Ὡς  χρυσὸν ἐν χωνευτηρὶῳ  ἐδοκίμασεν αὐτούς, καὶ  ὡς ὁλοκάρπωμα θυσίας προσεδὲξατο  αὐτούς. Καὶ ἐν  καιρῷ ἐπισκοπῆς αὐτῶν ἀναλάμψουσι, καὶ ὡς  σπινθῆρες ἐν καλάμῃ διαδραμοῦνται. Κρινοῦσιν ἔθνη, καὶ  κρατήσουσι λαῶν, καὶ βασιλεύσει αὐτῶν Κύριος εἰς  τοὺς αἰῶνας. Οἱ πεποιθότες ἐπ’ αὐτόν, συνήσουσιν ἀλήθειαν, καὶ οἱ πιστοὶ ἐν ἀγάπῃ προσμενοῦσιν  αὐτῷ· ὅτι  χάρις καί ἔλεος ἐν τοῖς ὁσίοις αὐτοῦ καὶ ἐπισκοπὴ ἐν τοῖς ἐκλεκτοῖς αὐτοῦ.
Σοφίας Σολομῶντος  τὸ Ἀνάγνωσμα. (Κεφ. ε' 15)
Δίκαιοι εἰς  τὸν αἰῶνα ζῶσι, καὶ ἐν Κυρὶῳ ὁ μισθὸς  αὐτῶν, καὶ  ἡ φροντὶς αὐτῶν  παρὰ Ὑψίστῳ. Διὰ τοῦτο λήψονται τὸ βασίλειον  τῆς εὐπρεπείας, καὶ τὸ διάδημα τοῦ κάλλους ἐκ χειρὸς Κυρίου· ὅτι τῇ δεξιᾷ αὐτοῦ σκεπάσει αὐτούς, καὶ τῷ βραχίονι ὑπερασπιεῖ αὐτῶν. Λήψεται πανοπλίαν τὸν ζῆλον  αὐτοῦ, καὶ ὁπλοποιησει  τὴν κτίσιν εἰς ἄμυναν ἐχθρῶν. Ἐνδύσεται  θώρακα, δικαιοσύνην· καὶ  περιθήσεται κόρυθα, κρίσιν ἀνυπόκριτον. Λήψεται ἀσπίδα ἀκαταμάχητον ὁσιότητα· ὀξυνεῖ δὲ ἀπότομον ὀργὴν  εἰς ῥομφαίαν. Συνεκπολεμήσει αὐτῷ ὁ  κόσμος ἐπὶ τοὺς  παράφρονας· πορεύσονται εὔστοχοι βολίδες  ἀστραπῶν, καὶ  ὡς ἀπὸ εὐκύκλου  τόξου, τῶν νεφῶν,  ἐπὶ σκοπὸν  ἁλοῦνται· καὶ ἐκ πετροβόλου  θυμοῦ πλήρεις ῥιφήσονται χάλαζαι.  Ἀγανακτήσει κατ’ αὐτῶν ὕδωρ θαλάσσης· ποταμοὶ δὲ συγκλύσουσιν ἀποτόμως. Ἀντιστήσεται  αὐτοῖς πνεῦμα  δυνάμεως, καὶ ὡς λαίλαψ ἐκλικμήσει αὐτούς, καὶ ἐρημώσει πᾶσαν τὴν  γῆν ἀνομία,  καὶ ἡ κακοπραγία περιτρέψει θρόνους δυναστῶν.  Ἀκούσατε οὖν βασιλεῖς, καὶ σύνετε· μάθετε δικασταὶ  περάτων γῆς. Ἐνωτίσασθε οἱ κρατοῦντες πλήθους, καὶ γεγαυρωμένοι ἐπὶ ὄχλοις ἐθνῶν· ὅτι ἐδόθη παρὰ Κυρίου  ἡ κράτησις ὑμῖν, καὶ ἡ δυναστεία παρὰ Ὑψίστου.
Σοφίας Σολομῶντος  τὸ ἀνάγνωσμα.
(Κεφ. ζ′.7)
Δίκαιος,  ἐὰν φθάσῃ τελευτῆσαι,  ἐν ἀναπαύσει ἔσται. Γῆρας  γὰρ τίμιον οὐ τὸ πολυχρόνιον, οὐδὲ ἀριθμῷ  ἐτῶν μεμέτρηται. Πολιὰ δέ ἐστι φρόνησις ἀνθρώποις,  καὶ ἡλικία γήρως  βίος ἀκηλίδωτος. Εὐάρεστος Θεῷ γενόμενος,  ἠγαπήθη· καὶ ζῶν  μεταξὺ ἁμαρτωλῶν, μετετέθη. Ἡρπάγη, μὴ κακία ἀλλάξῃ σύνεσιν αὐτοῦ,  ἢ δόλος ἀπατήσῃ ψυχὴν αὐτοῦ·  βασκανία γὰρ φαυλότητος ἀμαυροῖ τὰ  καλά, καὶ ῥεμβασμὸς ἐπιθυμίας μεταλλεύει  νοῦν ἄκακον. Τελειωθεὶς ἐν ὀλίγῳ, ἐπλήρωσε  χρόνους μακρούς· ἀρεστὴ γὰρ ἦν Κυρίω ἡ ψυχὴ αὐτοῦ·  διὰ τοῦτο ἔσπευσεν ἐκ μέσου πονηρίας. Οἱ δὲ λαοὶ  ἰδόντες καὶ μὴ νοήσαντες, μηδὲ θέντες ἐπὶ διανοίᾳ τὸ τοιοῦτον,  ὅτι χάρις καὶ ἔλεος ἐν τοῖς ὁσίοις  αὐτοῦ, καὶ ἐπισκοπὴ  ἐν τοῖς ἐκλεκτοῖς  αὐτοῦ.

ΕΙΣ ΤΗΝ ΛΙΤΗΝ
Ἰδιόμελα Ἦχος α΄.
Ὁ κλεινὸς  καὶ θεοφόρος Δανιήλ, ἐν τῇ τοῦ βίου ἀσκήσει, τὰ στίφη τῶν δαιμόνων καθεῖλεν,  ἐν τῷ στύλῳ προθύμως  άνελθών· ἐν ἑαυτῷ γὰρ ἔχων τὸν  Κύριον, Μοναζόντων ποδηγέτης ἐγένου·  καὶ νῦν ἐν  οὐρανοῖς σὺν  αὐτῷ οἰκῶν  πρεσβεύει τοῦ σωθῆναι  , τοὺς τιμῶντας τὴν  πάνσεπτον μνήμην αὐτοῦ.
Ἦχος ὁ αὐτός.
Τῶν ἐν κόσμῳ γεηρῶν,  ἀπὸ νεότητος μακρύνας, τὴν ἐν Χριστῷ ζωὴν ὑπῆλθες,  Δανιὴλ Ἱερώτατε· ἐν  στύλῳ γὰρ ἀνελθών,  ἀσκητικῶς ἀγωνισάμενος, καὶ δοχεῖον  ὑπέρλαμπρον τοῦ σοῦ  Δεσπότου ἐδείχθης καὶ Μοναζόντων  κανὼν ἀκριβέστατος  ἐγένου. Καὶ νῦν ἐν οὐρανοῖς  οἰκῶν πρεσβεύεις, τῷ δι΄ἡμᾶς  σαρκωθέντι, ἐλεηθῆναι τὰς  ψυχὰς ἡμῶν.
Δόξα, Ἦχος β΄.
Ἀσκητικοῖς  καμάτοις ὁμιλήσας προθύμως, τοῦ Πνεύματος σκήνωμα γέγονας, θεοφόρε Πάτερ Δανιήλ, σαυτὸν καθάρας, ἐκ τῶν  γηΐνων τῆς ἀπαθείας  γεωργεῖς τὰς χάριτας, καὶ ἐναρέτου ζωῆς ὑποφήτης ὤφθης, ἐν  τῷ στύλῳ βιώσας ὡς ἄσαρκος. Διὸ Χριστὸς μάκαρ, σὲ  ἐδόξασεν καὶ παρέχει ἡμῖν  διὰ σοῦ τὸ  μέγα ἔλεος.
Καὶ νῦν προεόρτιον ὀ αὐτός.
Ἰδοὺ καιρὸς ἤγγικεν τῆς  σωτηρίας ἡμῶν, εὐτρεπίζου Σπήλαιον, ἡ  Παρθένος ἐγγίζει τοῦ τεκεῖν·  Βηθλεὲμ γῆ Ἰούδα τέρπου καὶ  ἀγάλλου ὅτι ἐκ σοῦ  ἀνατέταλκεν ὁ Κύριος ἡμῶν.  Ἀκούσατε ὄρη καὶ βουνοί, καὶ τὰ περίχωρα τῆς Ἰουδαίας, ὅτι ἔρχεται  Χριστὸς ἵνα σώσῃ ὃν ἔπλασεν ἄνθρωπον,  ὡς Φιλάνθρωπος.

Εἰς τὸν Στίχον, Στιχηρὰ Προσόμοια.
Ἦχος  πλ΄. Ὢ τοῦ παραδόξου θαύματος.
Μάκαρ Δανιὴλ, θεσπέσιε, θείᾳ δυνάμει ῥωσθείς, τῶν  δαιμόνων τὴν ἔπαρσιν, σταθερῶς κατέβαλες, ἐν τῷ στύλῳ ἱστάμενος, δύναμιν ἔχων σὲ ἐνισχύουσαν, καὶ δυναμοῦσαν, Χριστὸν τὸν Κύριον,  ὃν καθικέτευε καὶ ἡμῖν  δωρήσασθαι, τοῖς εὐλαβῶς, μνήμην τὴν Πανίερον ἐπιτελοῦσἰ σου.
Στίχ. Τίμιος ἐναντίον  Κυρίου ὁ θάνατος τοῦ Ὁσίου αὐτοῦ.
Ὕψωσας  στύλῳ τὸ σῶμά  σου, πρὸς τὸν  Θεὸν δὲ τὸν  νοῦν ἀνατείνας πανόλβιε, τὰς ἐλλάμψεις δέδεξαι, Δανιὴλ Θείου Πνεύματος, καὶ  ὡς φωσφόρος λαμπτὴρ γεγένησαι, καὶ προφητείας χάρισμα εἴληφας, φῶς καθορώμενος, εὐσεβείας  λάμψεσι καὶ παμφαῶν θαυμάτων ταῖς  δόσεσι, φωτίζων ἅπαντας.
Στίχ. Μακάριος ἀνὴρ ὁ φοβούμενος τὸν Κύριον.
Ὅτε ὁ κακόφρων μάκαρ σε, αἱρετικὸς  τὸν ἰχθύν, ὃν  οὐκ οἶδας κατέφαγε, δαίμονι ἐκδέδοται, ὁ δεινὸς  πιεζόμενος, συκοφαντίᾳ καὶ γὰρ καθυπέβαλε, σὲ τὸν νηστείαις κατατατηκόμενον· ὅθεν ὁ δείλαιος, καταμαστιζόμενος, τὸ ἀληθὲς ὁμολογεῖ  ἅπασι μεταμελούμενος.
Δόξα. Ἦχος δ΄
Ἐν  Εὐαγγελίοις ἀκούσας,  ὅτι Μοναὶ πολλαὶ ἐν τῇ  ἄνω Σιὼν καὶ τῶν ἐνδοτέρω τρυφῆσαι γλιχόμενος,  ἀνάλογον δείξας τὴν Ἄσκησιν ἐν τῷ κίονι, τὴν ἀρετὴν ἐκτήσω πανόλβιε· τῷ κρύει γὰρ  καὶ καύσωνι καὶ λοιπῇ κακουχἰᾳ λεπτύνας τὸ ὀγκῶδες  τοῦ σώματος, κουφισθεὶς  δὲ τῷ πνεύματι, τέλεον πρὸς ὃν ἐπόθεις ἀνέπτης, σὺν ἀσωμάτοις ἐπαγαλλόμενος· τῇ ἐγγύ σου οὖν  παρρησίᾳ χρώμενος μὴ διαλίπῃς  πρεσβεύων, ὑπὲρ τῶν ἐκτελούντων τὴν μνήμην σου ἀξιάγαστε, καὶ τὴν κάθοδον μενόντων, τῆς  σῆς σεπτῆς ἀντιλήψεως.
Καὶ νῦν. Προεόρτιον, ὁ αὐτός.
Ἡσαΐα  χόρευε, Λόγον Θεοῦ ὑπόδεξαι·  προφήτευσον τῇ Κόρῃ Μαριάμ, Βάτον πυρί καίεσθαι καὶ μὴ  καταφλέγεσθαι, τῇ αἴγλῃ τῆς Θεότητος. Βηθλεὲμ  εὐτρεπίζου· ἄνοιγε πύλην ἡ Ἐδέμ· καὶ Μάγοι πορεύεσθε,  ἰδεῖν τὴν σωτηρίαν,  ἐν Φάτνῃ σπαργανούμενον, ὃν Ἀστὴρ ἐμήνυσεν,  ἐπάνω τοῦ Σπηλαίου,  Ζωοδότην Κύριον, τὸν σώζοντα τὸ γένος ἡμῶν.

Ἀπολυτίκιον.
Ἦχος  α΄
Ὑπομονῆς στῦλος γέγονας, ζηλώσας τοὺς Προπάτορας Ὅσιε· τὸν Ἰὼβ ἐν τοῖς πάθεσι, τὸν Ἰωσὴφ ἐν τοῖς πειρασμοῖς, καὶ τὴν τῶν Ἀσωμάτων πολιτείαν, ὑπάρχων ἐν σώμασι. Δανιὴλ  Πατὴρ ἡμῶν Ὅσιε, πρέσβευε Χριστῷ τῷ Θεῷ σωθῆναι  τὰς ψυχὰς ἡμῶν.
Ἕτερον.  Ἦχος ὁ αὐτός.
Τῆς ἐρήμου πολίτης.
Τὸν  στυλίτην τὸν μέγαν, Μοναζόντων τὸ καύχημα, ταῖς ἀσκητικαῖς ἀριστείαις,  ἐπὶ γῆς διαπρέψαντα, τιμήσωμεν τὸν θεῖον Δανιήλ,  ἐν ὕμνοις ἐγκωμίων εὐλαβῶς,  ὅτι ἀφθόνως παρέχει τὰς  δωρεάς, τοῖς πόθῳ  ἀναβοῶσι· Δόξα τῷ σὲ δοξάσαντι Χριστῷ, δόξα τῷ σὲ στεφανώσαντι, δόξα τῷ ἐνεργοῦντι  διὰ σοῦ πᾶσιν ἰάματα.
Δόξα.Καὶ νῦν.  Θεοτοκίον.
Τοῦ Γαβριὴλ φθεγξαμένου σοι Παρθένε τὸ χαῖρε, σὺν  τῇ φωνῇ ἐσαρκοῦτο ὁ τῶν ὅλων  Δεσπότης, ἐν σοὶ τῇ  Ἁγίᾳ Κιβωτῷ, ὡς ἔφη ὁ δίκαιος Δαβίδ.  Ἐδείχθης Πλατυτέρα τῶν Οὐρανῶν, βαστάσασα τὸν Κτίστην σου.  Δόξα τῷ ἐνοικήσαντι ἐν σοί, δόξα τῷ προελθόντι ἐκ σοῦ, δόξα τῷ ἐλευθερώσαντι ἡμᾶς  διὰ τοῦ Τόκου σου.

ΕΝ Τῼ ΟΡΘΡῼ
Μετὰ τὴν α΄ Στιχολογίαν, Κάθισμα.
Ἦχος  α΄. Τὸν τάφον  σου Σωτήρ.
Τριάδος  τῆς σεπτῆς οἰκητήριον ὤφθης, ἐν στύλῳ ἀναβάς, Δανιὴλ Θεομάκαρ, διὸ  ἡ οὐράνιος, μετὰ πότμον  ἐδέξατο, πανευφρόσυνος, τῶν  εκλεκτῶν κατοικία καὶ παρέστηκας σὺν Συμεῶνι  τῷ πάνυ,τῷ  θρόνῳ τοῦ Κτίσαντος.
Δόξα τὸ αὐτό, καὶ νῦν, Προεόρτιον
Ἀγάλλου ἡ Σιὼν Βηθλεέμ, εὐτρεπίζου·  ὁ πάντων συνοχεύς τὸν ἀστέρα προπέμψας,  ἐμήνυσε τὴν  ἄμετρον, ἑαυτοῦ συγκατάβασιν· ὃν, γὰρ τρέμουσι, τῶν οὐρανῶν  αἱ Δυνάμεις, ὄντως  τίκτεται, ἐκ τῆς  Παρθένου ἀτρέπτως,  ὁ μόνος Θεὸς ἡμῶν.
Μετὰ τὴν β΄. Στιχολογίαν, Κάθισμα
Ἦχος  γ΄ . Τὴν Ὡραιότητα.
Τρίβον  διώδευσας τοῖς πλείστοις ἄβατον, ἐπὶ  τοῦ κίονος ἀσκήσας ἄριστα, καὶ  τῶν καμάτων ἀμοιβήν  τὰ θαύματα ἐκομίσω· ὅθεν ἑορτάζομεν  τὴν σεβάσμιον μνήμην  σου, καὶ κατασπαζόμεθα  τὴν Ἁγίαν Εἰκόνα  σου, τὴν ῥῶσιν ἐξ αὐτῆς ἀπαντλοῦντες, Πάτερ Θεόφρον Ἱερώτατε.
Δόξα τὸ αὐτό, καὶ νῦν, Προεόρτιον.
Χαρᾶς  πεπλήρωνται πάντα τὰ πέρατα· ἡ  Θεοτόκος γάρ, γεννᾶν ἐπείγεται,  τὸν Βασιλέα τοῦ Παντός· Ὤ Θαύματος ἀνερμηνεύτου.  Ἄρχεται ὁ Ἄναρχος καὶ σαρκοῦται ὁ ἄσαρκος, Σπήλαιον  εἰσδέχεται τὸν  συνέχοντα ἅπαντα.  Ἡ Βηθλεὲμ ἀγάλλου καὶ χόρευε ἡ Κτισις, ἡμέραν  Προεόρτιον.
Μετὰ τὸν Πολυέλεον  Κάθισμα.
Ἦχος  πλ α' . Τὸν Συνάναρχον  Λὀγον.
Τῷ πυρὶ τῆς ἀγάπης ὁλοκαυτώμενος, ἐπὶ στύλου ὑψώθης, παθῶν  σβεννύων ὁρμάς, τῶν Ἀσκητῶν ἡ κορωνίς,  Δανιήλ ῞Οσιε, ταῖς τῶν θαυμάτων ἀστραπαῖς,  καταφωτίζεις τοὺς πιστούς  καὶ πάντας τοὺς  τὴν σεπτήν σου, τελοῦντας μνήμην τὴν  θείαν, σῴζων ἐκ νόσων καὶ περιστάσεων.
Δόξα τὸ αὐτό, καὶ νῦν, Προεόρτιον.
Ὁ τῶν ὅλων Δεσπότης ὁ ῾Υπερούσιος, μορφωθεὶς ἐκ Παρθένου ῾Αγνῆς τὸν ἄνθρωπον, ἐν Σπηλαίῳ Βηθλεὲμ τεχθῆναι ἔρχεται, ἀνακαινἱζων  τὸν Ἀδάμ,  πεπτωκότα δολερῶς, τῇ πάλαι βρώσει τοῦ ξύλου· ὑμνολογήσωμεν πάντες, τούτου τὴν  ἄκραν συγκατάβασιν.

Οἱ Ἀναβαθμοὶ, τὸ α΄. Ἀντίφωνον τοῦ δ΄.

Προκείμενον Ἦχος δ΄.
Τίμιος ἐναντίον Κυρίου ὁ θάνατος τοῦ  Ὁσίου αὐτοῦ.
Στίχ. Μακάριος ἀνὴρ ὁ φοβούμενος τὸν Κύριον.

Τὸ, Πᾶσα  Πνοή.  καὶ τὸ Εὐαγγέλιον, ζήτει Παρασκευὴ τῆς Β΄.  Ἑβδομάδος Λουκᾶ. (Λουκᾶ ς΄.  17-23)
Ὁ  Ν΄. Ψαλμός.
Δόξα. Ταῖς  τοῦ σοῦ Ὁσίου.
Καὶ νῦν. Ταῖς τῆς  Θεοτόκου.

Στίχ.  ᾽Ελέησόν  με ὁ Θεός κατά τὸ μέγα ἔλεός  σου...
Ἰδιόμελον.  Ἦχος πλ. β΄.
Ἀγγελικὸν  βίον ἐν γῇ ἐπιδειξάμενος,  ῞Οσιε Πάτερ, Δανιὴλ  μακάριε, ἄνθρωπος οὐράνιος  γενόμενος. Ὅθεν τὰ τοῦ κόσμου σκύβαλα ἡγησάμενος, ἐν  στύλῳ ἀνελθών, ἀσκητικῶς ἠγωνίσθης. Διὸ καὶ ἐν τοῖς οὐρανοῖς  οἰκῶν, τῷ Δεσπότῃ τῶν ὅλων πρεσβεύεις, ὑπέρ  τῶν ψυχῶν ἡμῶν.

Οἱ Κανόνες τῆς Θεοτόκου καὶ τοῦ Ἁγίου, ὁ παρών, οὗ ἡ Ἀκροστιχίς·
«Ὕμνοις γεραίρω, Δανιὴλ τὸν Στυλίτην, ὁ Ἰωσήφ».
ᾨδὴ α΄.
῟Ηχος  πλ. δ΄. ᾌσωμεν τῷ Κυρίῳ.
«ᾌσωμεν  τῷ Κυρίῳ πάντες  λαοί, τῷ ἐν θαλάσσῃ  Ἐρυθρᾷ, τὸν Φαραὼ βυθίσαντι, ᾠδὴν ἐπινίκιον, ὅτι  δεδόξασται».

Ὕμνοις ἀνευφημῆσαι μέλλοντι τὴν μνήμην σου μακάριε, φωτοφόρον μοι αἴγλην, Δανιὴλ οὐρανόθεν κατάπεμψον.

Μέγας ἥλιος ὄντως, Πάτερ ἐξανέτειλας τοῖς πέρασιν, ἀρετῶν δᾳδουχίᾳ, καταυγάζων πιστῶν τὰ συστήματα.

Νόμοις τοῖς τοῦ Δεσπότου, Πάτερ καθυπείκων ἀπενέκρωσας, ἐγκρατείᾳ τὴν σάρκα, καὶ ὑπέταξας ταύτην τῷ Πνεύματι.
Θεοτοκίον
Ὅλος ἄνθρωπος ὤφθη, μείνας ὅπερ  ἦν καὶ μετὰ σάρκωσιν,  ὁ ἐκ σοῦ Θεοτόκε, γεννηθεὶς ἀναλλοίωτος  Κύριος.

ᾨδὴ γ'
«Οὐρανίας ἁψῖδος, ὀροφουργὲ Κύριε, καὶ τῆς Ἐκκλησίας  δομῆτορ, σύ με στερέωσον,  ἐν τῇ ἀγάπῃ τῇ σῇ, τῶν ἐφετῶν ἡ ἀκρότης, τῶν πιστῶν τὸ στήριγμα, μόνε  Φιλάνθρωπε».

Ῥάβδῳ τῆς ἐγκρατείας, τὴν τῶν παθῶν θάλασσαν, Πάτερ διαρρήξας, διέβης ἀκαταπόντιστος, καὶ ὄρος ἔφθασας, τῆς ἀληθοῦς ἀπαθείας, καὶ Θεῷ ὡμίλησας νοῦ καθαρότητι.

Ἀνελθὼν εἰς τὸ ὕψος, τῶν ἀρετῶν γνώριμος, γέγονας τῷ κόσμῳ ἐν στύλῳ, μένων μετέωρος, καὶ τῇ λαμπρότητι, τῶν παραδόξων θαυμάτων, καταυγάζων πίστει σοι, τούς προσανέχοντας.

Ἱδρυμένος ἐν πέτρᾳ, τῆς τοῦ Θεοῦ γνώσεως, πάσαις μεθοδείαις δαιμόνων, ὤφθης ἀκλόνητος, στύλῳ τὸ σῶμα δέ, ἐπὶ τῆς γῆς ἀνυψώσας, τὴν ψυχὴν ἐπτέρωσας, πρὸς τὰ οὐράνια.
Θεοτοκίον
Ῥῦσαι  τῆς τῶν παθῶν  με, ἐπαγωγῆς Δέσποινα, καὶ τοὺς πολεμοῦντας ἐχθρούς μοι, νῦν ἐκπολέμησον, στήριξον πέτρᾳ με, τῶν τοῦ Θεοῦ θελημάτων, τὴν ψυχήν μου φώτισον, Πύλη τοῦ θείου  φωτός.
Ὁ  Εἱρμὸς
«Οὐρανίας ἁψῖδος, ὀροφουργὲ Κύριε, καὶ τῆς Ἐκκλησίας  δομῆτορ, σύ με στερέωσον· ἐν τῇ ἀγάπῃ τῇ σῇ, τῶν ἐφετῶν ἡ ἀκρότης, τῶν πιστῶν τὸ στήριγμα, μόνε  Φιλάνθρωπε».

Κάθισμα Ἦχος πλ. δ'
Τὴν  Σοφίαν καὶ Λόγον
Ἐγκρατείᾳ καὶ πόνοις καὶ προσευχαῖς, τὴν  ψυχήν σου κοσμήσας θεοπρεπῶς, γέγονας συμμέτοχος, τῶν Ἀγγέλων  μακάριε, καὶ τῶν θαυμάτων ὄντως, χαρίσματα ἔλαβες, τοῦ ἰᾶσθαι  τὰς νόσους,  τῶν πίστει τιμώντων  σε· ὅθεν καὶ δαιμόνων,  ἀπελαύνων τὰ πλήθη, παρέχεις ἰάματα, τοῖς ἀνθρώποις  μακάριε, Δανιὴλ ἀξιάγαστε.  Πρέσβευε Χριστῷ τῷ Θεῷ, τῶν πταισμάτων ἄφεσιν δωρήσασθαι, τοῖς ἑορτάζουσι  πόθῳ, τὴν ἁγίαν μνήμην  σου.
Θεοτοκίον
Τὴν  Βασίλισσαν πάντες δεῦτε  πιστοί, τὴν Μητέρα  τοῦ πάντων Δημιουργοῦ, φωναῖς μεγαλύνωμεν, καὶ ὑμνοῦντες βοήσωμεν· Ἡ τῆς χαρᾶς  αἰτία, Παρθένε  πανύμνητε, τοὺς  τιμῶντάς σε σῷζε, καὶ σκέπε πρεσβείαις  σου· ἔχεις γὰρ ὡς  Μήτηρ, τοῦ  Θεοῦ παρρησίαν, λυτροῦσθαι ἐκ θλίψεων, καὶ πληροῦν τὰ αἰτήματα, τῶν πιστῶς  ἐκβοώντων σοι· Πρέσβευε τῷ σῷ Υἱῷ καὶ Θεῷ τῶν πταισμάτων  δοῦναι τὴν συγχώρησιν, τοῖς εὐσεβῶς  προσκυνοῦσι, τὸν ἄχραντον τόκον σου.

ᾨδὴ δ'
«Σύ μου ἰσχὺς Κύριε, σύ μου καὶ δύναμις, σὺ Θεός μου, σύ μου ἀγαλλίαμα,  ὁ Πατρικοὺς κόλπους μὴ λιπών, καὶ τὴν ἡμετέραν, πτωχείαν ἐπισκεψάμενος·  διὸ σύν τῷ  Προφήτῃ, Ἀββακούμ σοι κραυγάζω·  τῇ δυνάμει σου δόξα  φιλάνθρωπε».

Ὡς φωταυγῆ ἥλιον, Πάτερ ἀοίδιμε, ἐπὶ στύλου, λάμποντα τεθέασαι, τὸν τοῦ Θεοῦ, δοῦλον Συμεών, καὶ ταῖς πηγαζούσαις, ἐκ τούτου θείαις λαμπρότησιν, ἐνθέως κατηυγάσθης, Δανιὴλ καὶ κατ' ἴχνος, τῆς αὐτοῦ πολιτείας ἐβάδισας.

Δαιμονικὰς φάλαγγας, ὅπλῳ τῆς πίστεως, ἐτροπώσω, ῥείθροις τε κατέκλυσας, τῶν προσευχῶν, λύμην τὴν αὐτῶν, Πάτερ ἀναστείλας, ἣν ἐνεποίουν τοῖς πλέουσι, καὶ ἔσωσας τοὺς πίστει, τῷ Χριστῷ μελῳδοῦντας· τῇ δυνάμει σου δόξα Φιλάνθρωπε.

Ἀναστηλῶν, Πάτερ σαυτὸν παμμακάριστε, ὁλονύκτως, ἵστασο ὡς ἄσαρκος, ἀμετεώριστον τῆς ψυχῆς, ὄμμα κεκτημένος, καὶ καθαρὸν ὥσπερ ἔσοπτρον, τοῦ Πνεύματος τήν αἴγλην, καὶ τὰς θείας ἐμφάσεις, καθαρᾷ διανοίᾳ δεχόμενος.
Θεοτοκίον
Νόμοι ἐν σοί, φύσεως  κεκαινοτόμηνται· νομοδότην, Λόγον γὰρ ἐγέννησας,  ὑπὲρ αἰτίων ὡς ἀληθῶς, Πάναγνε καὶ λόγον, τῆς ἀλογίας ῥυσάμενον,  τὸ γένος τῶν ἀνθρώπων, τῶν  πιστῶς μελῳδούντων·  τῇ δυνάμει σου δόξα  Φιλάνθρωπε.

ᾨδὴ ε'
«Ἵνα  τί με ἀπώσω, ἀπὸ τοῦ προσώπου σου τὸ φῶς τὸ ἄδυτον, καὶ ἐκάλυψέ με, τὸ ἀλλότριον  σκότος τὸν δείλαιον· ἀλλ' ἐπίστρεψόν  με, καὶ πρὸς  τὸ φῶς τῶν ἐντολῶν σου, τὰς ὁδούς  μου κατεύθυνον δέομαι».

Ἵνα τῆς ἀθανάτου, δόξης ἐπιτύχῃς, σαρκὸς ἐθανάτωσας, τὰς ὀρέξεις Πάτερ, καὶ παθῶν τὰς ὁρμὰς ἐχαλίνωσας, ἐγκρατείας πόνοις, καὶ ποταμὸς θαυμάτων ὤφθης, καὶ πηγὴ ἰαμάτων ἀοίδιμε.

Ἣν διώδευσε τρίβον, Πάτερ ἐπὶ γῆς Συμεὼν ὁ θαυμάσιος, ἐν ἐκτάσει μάκαρ, γεγονότι σοι ὤφθη δεικνύων σοι, σὺν δυσὶν Ἀγγέλοις· Δεῦρο βοῶν, καὶ στῆθι πρός με, πρὸς Θεὸν ἀνυψούμενος χάριτι.

Λαμπρυνόμενος αἴγλῃ, Πάτερ ἀνεσπέρου, καὶ θείας ἐλλάμψεως, τῶν δαιμόνων ζόφον, καὶ παθῶν τὴν ὁμίχλην ἐδίωξας, καὶ ὡράθης στῦλος, φωτοειδὴς καὶ κλῖμαξ ὄντως, πρὸς Θεόν τοὺς πιστοὺς ἐπανάγουσα.
Θεοτοκίον
Τὸν  Δεσπότην τεκοῦσα,  ὤφθης ὑπερτέρα, τῶν ἄνω Δυνάμεων, καὶ βροτῶν τὴν  φύσιν, ἐθεούργησας  μόνη Πανύμνητε, Θεοτόκον· ὅθεν, παναληθῆ ψυχῇ καὶ γλώσσῃ, οἱ πιστοί σε Παρθένε δοξάζομεν.

ᾨδὴ ς'
«Ἱλάσθητί μοι Σωτήρ· πολλαὶ γὰρ  αἱ ἀνομίαι μου, καὶ ἐκ βυθοῦ τῶν  κακῶν, ἀνάγαγε  δέομαι· πρὸς σὲ γὰρ ἐβόησα, καὶ ἐπάκουσόν  μου, ὁ Θεὸς τῆς  σωτηρίας μου».

Ὁ νοῦς σου τῇ πρὸς Θεόν, ἐγγύτητι λαμπρυνόμενος, ἀνάλωτος ἡδονῶν, πυρὶ Πάτερ ἔμεινε, καὶ παθῶν ἀνώτερος, καὶ τῆς πρὸς τὸ σῶμα, προσπαθείας ὑψηλότερος.

Ναμάτων ζωοποιῶν, τῶν χαρισμάτων τοῦ Πνεύματος, πλησθεῖσά σου ἡ ψυχή, θεόφρον πανόλβιε, ποταμοὺς ἀνέβλυσεν, ἰαμάτων ὄντως, ὀχετοὺς παθῶν ξηραίνοντας.
Θεοτοκίον
Σὲ προστασίαν πιστοί, καὶ τεῖχος κεκτήμεθα, οἱ ἐν βυθῷ τῶν  κακῶν, καὶ  σάλῳ τῶν θλίψεων,  ἀεὶ κινδυνεύοντες, Θεοτόκε μόνη, τῶν βροτῶν τὸ καταφύγιον.
Ὁ  Εἱρμὸς
«Ἱλάσθητί μοι Σωτήρ· πολλαὶ γὰρ  αἱ ἀνομίαι μου, καὶ ἐκ βυθοῦ τῶν  κακῶν, ἀνάγαγε  δέομαι· πρὸς σὲ γὰρ ἐβόησα, καὶ ἐπακουσόν μου,  ὁ Θεὸς τῆς σωτηρίας  μου».

Κοντάκιον Ἦχος πλ. δ'
Ὡς ἀπαρχὰς τῆς  φύσεως
Ὥσπερ ἀστὴρ πολύφωτος, σὺ ἀναβὰς μακάριε,  ἐπὶ τοῦ στύλου  τὸν κόσμον ἐφώτισας,  ἐν τοῖς ὁσίοις ἔργοις σου, καὶ τὸ σκότος τῆς  πλάνης, ἀπεδιώξας  Πάτερ· διὸ δεόμεθα, καὶ νῦν ἐπίλαμψον,  ἐν ταῖς καρδίαις τῶν  δούλων σου, τὸ ἄδυτον  φῶς τῆς γνώσεως.
Ὁ  Οἶκος
Ἡ  ᾠδὴ ῥυπαρὰ πρὸς τὴν αἴνεσιν, τῶν ἀγώνων  σου Πάτερ πέφυκεν· οὐ γὰρ ἔχω ἁγνὴν  τὴν καρδίαν μου· καὶ γὰρ ταύτην αἰσχρῶς  κατεμόλυνα, ἀλλά μοι δίδου  λόγον Ἅγιε,  καθαρῶς ἀνυμνῆσαι  τὴν σὴν πολιτείαν,  ἣν ἐθαύμασαν ὄντως καὶ Ἄγγελοι· καὶ γὰρ γέγονας  ὥσπερ ἀσώματος, εἰληφὼς τὸ  ἄδυτον φῶς τῆς γνώσεως.

Σ υ ν α ξ ά ρ ι ο ν
Τῇ ΙΑ' τοῦ αὐτοῦ μηνός, Μνήμη  τοῦ Ὁσίου Πατρὸς ἡμῶν Δανιὴλ  τοῦ Στυλίτου.
Στίχοι
Καὶ γήϊνον  πᾶν, ἀλλὰ  καὶ γῆν ἐκκλίνων,
Οἰκεῖ Δανιὴλ πρὶν στῦλον, καὶ νῦν πόλον.
Ἑνδεκάτῃ Δανιὴλ στυλοβάμων εὕρατο  τέρμα.

Τῇ αὐτῇ ἡμέρᾳ, τοῦ Ὁσίου Πατρὸς ἡμῶν Λουκᾶ, τοῦ νέου Στυλίτου.
Στίχοι
Πρὸς ὕψος ἀνήνεγκε  τὸν Λουκᾶν στῦλος,
Λουκᾶς δὲ τὸν νοῦν πρὸς  Θεόν, πρὸς ὃν τρέχει.

Τῇ αὐτῇ ἡμέρᾳ  , Μνήμη τῶν Ἁγίων Μαρτύρων Ἀκεψεῆ καὶ Ἀειθαλᾶ.
Στίχοι
Ἀκεψεῆν  βλέπων με πάσχοντα ξίφει,
Ἀειθαλᾶ, ζήλωσον, Ἐζήλωσά σε.

Τῇ αὐτῇ ἡμέρᾳ, Μνήμη Μείρακός τινος, καὶ διήγησις πάνυ ὠφέλιμος.

Τῇ αὐτῇ ἡμέρᾳ  , Ἄθλησις τοῦ Ἁγίου Μάρτυρος Βαρσαβᾶ.
Στίχοι
Θύσας Βαρσαβᾶ ζῆθι, λυτρωθεὶς  ξίφους.
Ἄνω  ποθῶ ζῆν· θᾶττον ἡκέτω ξίφος.

Τῶν Ἁγίων Μαρτύρων Τερεντίου, Βικεντίου, Αἰμιλιανοῦ, καὶ Βεβαίας.
Στίχοι
Τμηθέντες ἐμφαίνουσι τρεῖς  τε καὶ μία
Θεοῦ Τρία  πρόσωπα καὶ φύσιν  μίαν.

Ταῖς αὐτῶν ἁγίαις πρεσβείαις, ὁ Θεός, ἐλέησον ἡμᾶς.

ᾨδὴ ζ'
«Παῖδες Ἑβραίων ἐν  καμίνῳ, κατεπάτησαν  τὴν φλόγα θαρσαλέως, καὶ εἰς δρόσον  τὸ πῦρ, μετέβαλον  βοῶντες· Εὐλογητὸς  εἶ Κύριε, ὁ  Θεὸς εἰς τοὺς  αἰῶνας».

Τάξεις Ἀγγέλων σου τὴν στάσιν, κατεπλάγησαν παμμάκαρ θεοφόρε· μετὰ σώματος γάρ, τὴν τούτων πολιτείαν, ἀναλαβὼν ἐκραύγαζεν· ὁ Θεὸς εὐλογητὸς εἶ.

Ὕψει ἀΰλου πολιτείας, προφητείας τε ἐκλάμπων φωταυγείᾳ, ἰαμάτων ἡμῖν, ἀπήστραψας ἀκτῖνας, τοῖς εὐσεβῶς τιμῶσί σε, Δανιὴλ θαυματοφόρε.

Λῦσον παθῶν μου τὴν ὁμίχλην, τῇ λαμπρότητι, παμμάκαρ σῆς πρεσβείας, καὶ πρὸς τρίβους ζωῆς, ὁδήγησον βοῶντα· Εὐλογητὸς εἶ Κύριε, ὁ Θεὸς εἰς τοὺς αἰῶνας.
Θεοτοκίον
Ἵλεως ἔσο μοι Παρθένε, καὶ πληγέντα με ῥομφαίᾳ ἁμαρτίας,  ἐν μοτώσει τῆς σῆς, θεράπευσον πρεσβείας· Εὐλογημένος  κράζοντα, ὁ καρπὸς  τῆς σῆς κοιλίας.

ᾨδὴ η'
«Ἑπταπλασίως  κάμινον, τῶν  Χαλδαίων ὁ τύραννος, τοῖς θεοσεβέσιν,  ἐμμανῶς ἐξέκαυσε, δυνάμει δὲ κρείττονι, περισωθέντας τούτους ἰδών, τὸν  Δημιουργόν, καὶ Λυτρωτήν ἀνεβόα·  οἱ Παῖδες εὐλογεῖτε,  ἱερεῖς ἀνυμνεῖτε, λαὸς ὑπερυψοῦτε, εἰς πάντας τοὺς  αἰῶνας».

Τῶν ὀρεκτῶν τὸ ἔσχατον, τῶν καλῶν τὸ ἀκρότατον, Πάτερ θεοφόρε, ἀκριβῶς κατέλαβες, πτεροῖς κουφιζόμενος, τῶν ἐναρέτων πράξεων, καὶ σὺν ἀσωμάτοις, Δανιήλ ἀνακράζεις· οἱ Παῖδες εὐλογεῖτε, ἱερεῖς ἀνυμνεῖτε, λαὸς ὑπερυψοῦτε, Χριστὸν εἰς τοὺς αἰῶνας.

Ἡ τοῦ Θεοῦ σε δύναμις, προφανῶς ἐνισχύσασα, φέρειν τοῦ κρυμοῦ, τὸ δυσχερὲς ἐποίησεν, ἡλίου τὸν καύσωνα, τὰς σηπεδόνας τὰς τῆς σαρκός, καὶ τῶν ἐξ αὐτῆς, γεγενημένων σκωλήκων, τὴν κάκωσιν βοῶντα· Ἱερεῖς εὐλογεῖτε, λαὸς ὑπερυψοῦτε, Χριστὸν εἰς τοὺς αἰῶνας.

Νέος Ἰὼβ σὺ πέφηνας, Δανιὴλ ἀξιάγαστε, πλήθει πειρασμῶν, περισχεθεὶς καὶ θλίψεων, Δαυΐδ τὴν πραότητα, καὶ Ἰακὼβ τὸ ἄπλαστον, καὶ τὴν σωφροσύνην, Ἰωσὴφ ἐμιμήσω, κραυγάζων, τὸν Δεσπότην· Ἱερεῖς εὐλογεῖτε, λαὸς ὑπερυψοῦτε, εἰς πάντας τοὺς αἰῶνας.
Θεοτοκίον
Οἱ Θεοτόκον Δέσποινα, Παναγία φρονοῦντές  σε, ῥήμασιν ἑπόμενοι, τοῖς σοῖς πανύμνητε·  σὲ νῦν μακαρίζομεν,  ὅτι Θεὸν μακάριον,  ἔτεκες ἡμῖν,  ὃν ἐν δυσὶ ταῖς  οὐσίαις, μιᾷ δὲ ὑποστάσει,  ἀνυμνοῦντες βοῶμεν· Λαὸς ὑπερυψοῦτε,  εἰς πάντας τοὺς  αἰῶνας.
Ὁ  Εἱρμὸς
«Ἑπταπλασίως  κάμινον, τῶν  Χαλδαίων ὁ τύραννος, τοῖς θεοσεβέσιν,  ἐμμανῶς ἐξέκαυσε, δυνάμει δὲ κρείττονι, περισωθέντας τούτους ἰδών, τὸν  Δημιουργόν, καὶ Λυτρωτήν ἀνεβόα·  οἱ Παῖδες εὐλογεῖτε,  ἱερεῖς ἀνυμνεῖτε, λαὸς ὑπερυψοῦτε, εἰς πάντας τοὺς  αἰῶνας».

ᾨδὴ θ'
«Ἔφριξε  πᾶσα ἀκοή,  τὴν ἀπόρρητον  Θεοῦ συγκατάβασιν,  ὅπως ὁ Ὕψιστος ἑκών, κατῆλθε μέχρι καὶ σώματος, παρθενικῆς ἀπὸ γαστρός, γενόμενος ἄνθρωπος· διὸ τήν ἄχραντον, Θεοτόκον  οἱ πιστοὶ μεγαλύνομεν».

Ἰδού σοι πύλαι οὐρανῶν, μεταστάντι καὶ τὸν δρόμον τελέσαντι, Πάτερ ἠνοίχθησαν, καὶ τῶν Ἀγγέλων τάξεις ἐδέξαντο· ὁ στεφοδότης δὲ Χριστός, δόξῃ ἐστεφάνωσε, δικαιοσύνης σε· ὃν ὑμνοῦντες οἱ πιστοὶ μεγαλύνομεν.

Ὡς κρίνον Πάτερ τοῦ ἀγροῦ, ἐν λειμῶνι τῆς ἀθλήσεως ἤνθησας, καὶ ὡς κυπάρισσος, εἰς ὕψος ἤρθης τῆς τελειότητος, ὡσεὶ ἐλαία ψαλμικῶς ἐφάνης τὰ πρόσωπα, καὶ τὰς καρδίας ἡμῶν, ἱλαρύνων τῷ ἐλαίῳ τῶν πόνων σου.

Στῦλόν σε βάσει ἀρετῶν, στηριζόμενον ἡ κτίσις ἐγνώρισε, πύργον ἀκλόνητον, θαυμάτων βρύσιν, λιμένα εὔδιον, τῶν ἰαμάτων θησαυρόν, δοχεῖον τοῦ Πνεύματος· διό σου σήμερον, Δανιὴλ ἐπιτελεῖ τὸ μνημόσυνον.

Ἡλίου σήμερον ἡμῖν, ἐξανέτειλε φαιδρότερον Ὅσιε, ἡ θεία μνήμη σου, πιστῶν καρδίας καταφωτίζουσα, δικαιοσύνης τῷ φωτὶ ζόφον δὲ διώκουσα, τῶν ψυχοφθόρων παθῶν, ἣν τελοῦντες εὐσεβῶς ἀνυμνοῦμέν σε.
Θεοτοκίον
Φεῖσαί μου Σῶτερ ὁ τεχθείς, καὶ φυλάξας τὴν  τεκοῦσάν σε ἄφθορον, μετὰ τὴν κύησιν,  ὅταν καθίσῃς κρῖναι  τὰ ἔργα μου, τὰς ἀνομίας παρορῶν, καὶ τὰς ἁμαρτίας  μου, ὡς ἀναμάρτητος,  ἐλεήμων ὡς Θεὸς  καὶ φιλάνθρωπος.
Ὁ  Εἱρμὸς
«Ἔφριξε  πᾶσα ἀκοή,  τὴν ἀπόρρητον  Θεοῦ συγκατάβασιν,  ὅπως ὁ Ὕψιστος ἑκών, κατῆλθε μέχρι καὶ σώματος, Παρθενικῆς ἀπὸ γαστρός, γενόμενος ἄνθρωπος· διὸ τὴν ἄχραντον, Θεοτόκον  οἱ πιστοὶ μεγαλύνομεν».

Ἐξαποστειλάριον
Ἐν  Πνεύματι τῷ Ἱερῷ
Τῷ κρύει καὶ τῷ καύσωνι, πιεζόμενος  Πάτερ, τῷ σώματι  μετέωρος, διετέλεσας ὥσπερ, ἀδάμας  μὴ καμπτόμενος, Δανιὴλ πανθαύμαστε, τῆς φύσεως ταῖς ἀνάγκαις· διὰ τοῦτο καὶ δόξης,  ἀθανάτου σε υἱόν,  ἠξίωσεν ἀπολαύειν.
Θεοτοκίον,  ὅμοιον
Ἐκύησας  πανάχραντε, τὸν  Θεοῦ Θεὸν Λόγον, τῷ κόσμῳ ὁ τὴν σωτήριον,  ἐκτελοῦντα πανσόφως, οἰκονομίαν  ἀρίστην· διὰ τοῦτό σε πάντες, ὑμνολογοῦμεν ἀξίως, ὡς  πρεσβεύουσαν τούτῳ, λυτρωθῆναι ἡμᾶς  νόσων, καὶ  παντοίων κινδύνων.

ΕΙΣ ΤΟΥΣ ΑΙΝΟΥΣ
Ἱστῶμεν  Στίχους δ΄. καὶ ψάλλομεν τὰ παρόντα Στιχηρὰ Προσόμοια δευτεροῦντες  τὸ α΄.
Ἦχος  α΄. Πανεύφημοι Μάρτυρες.
Δανιὴλ  πανάριστε τὰ σά, θεῖα  κατορθώματα, ἀνθρὠπων γένη ἐξέστησαν καὶ κατεπλάγησαν,  ἅπαντα Ἀγγέλων, Ἱερὰ στρατεύματα, μεθ΄ ὧν ὑπὲρ ἡμῶν  τῶν τελούντων σου, ἀεὶ τὴν ἔνδοξον, θείαν μνήμην Ἱερώτατε,  μνημονεύων μὴ παύσῃ πρὸς  Κύριον.

Νεκρώσας  φρονήματα σαρκός, νυχθημέροις πόνοις σου, Χριστῷ τὸν νοῦν  σου ἀνέτεινας, καὶ γνησιώτατος, μύστης καὶ  θεράπων, ἀληθὴς γεγέννησαι,  ἐν στύλῳ Δανιὴλ ἀνερχόμενος, ὃν καθικέτευε, δωρηθῆναι τοῖς τιμῶσί  σε, τὴν ὑγείαν  ψυχῆς τε καὶ σώματος.

Δανιὴλ  μακάριε τῇ σῇ στάσει ἐπὶ κίονος, καὶ ὑπὲρ  φύσιν ἀγῶσί σου, πάσας κατέσβεσας σαρκὸς  τὰς ὀρέξεις πρὸς  Θεὸν πτερούμενος, καὶ νοῦν, καὶ τῆς καρδίας τὰ ὄμματα,  ὃν καθικέτευε, δωρηθῆναι ταῖς  ψυχαῖς ἡμῶν  τὴν εἰρήνην καὶ τὸ μέγα ἔλεος.

Τὸν  βίον σου Πάτερ ἐκ  παιδὸς, τῷ  Θεῷ ἀνέθηκας, ταῖς ἀρεταῖς αὐγαζόμενος, τοῦ θείου Πνεύματος,  ἀναβὰς δὲ στύλῳ,  ἠξιώθης χάριτος, προλέγειν τῶν μελλόντων  τὴν ἔκβασιν, νῦν δὲ θεσπέσιε  καὶ ἡμᾶς ἐνθέοις  πράξεσι, κοσμηθῆναι  πρὸς Θεὸν ἱκέτευε.
Δόξα. Ἦχος πλ. δ΄.
Τίς μὴ θαυμάσει, τῶν ἀγώνων σου τὰ πλήθη; τίς μὴ ὑμνήσῃ τὴν ὑπομονήν τῆς ἀδαμαντίνης σου ψυχῆς, Δανιἡλ πανθαύμαστε; τὴν ἀένναον προσευχήν, τῶν δακρύων τὴν  πηγήν, τὴν  πάλην τῶν δαιμόνων, τὰς ἐν τῷ στύλῳ τήξεις, τῆς Ἁγίας σου σαρκός, τὴν  σῆψιν τῶν μελῶν, τὰς ἐν ψύχει  καὶ καύματι, χρονίους φρυγανώσεις τοῦ σώματος, τὸ ἀεὶ ἐφ΄  ὕψους αἴθριον, ἐν ἄκρᾳ ἐγκρατείᾳ καὶ στερήσει τοῦ ἐνδύματος, δι΄ ὧν τῆς  ἀφθαρσίας, τὴν  στολήν ἐνδυσάμενος, πρεσβεὑεις ὑπέρ  τῶν ψυχῶν ἡμῶν.
Καὶ νῦν. Προεόρτιος,  ἦχος ὁ αὐτος.
Ὑπόδεξαι  Βηθλεέμ, τὴν  τοῦ Θεοῦ Μητρόπολιν·  Φῶς γὰρ τὸ ἄδυτον,  ἐπὶ σὲ γεννῆσαι ἥκει. ῎Αγγελοι θαυμάσατε ἐν οὐρανῷ, ἄνθρωποι  δοξάσατε ἐπὶ τῆς  γῆς. Μάγοι ἐκ Περσἱδος, τὸ τρισόκλεον δῶρον  προσκομίσατε, Ποιμένες ἀγραυλοῦντες, τὸν Τρισάγιον ὕμνον μελῳδήσατε·  Πᾶσα πνοή αἰνεσάτω  τὸν Παντουργέτην.

ΕΝ Τῌ ΛΕΙΤΟΥΡΓΙᾼ
Τὰ Τυπικά, οἱ Μακαρισμοί, ἐκ τοῦ Κανόνος τοῦ ῾Αγίου ἡ γ΄ καὶ ς΄ ᾠδές.

Ἦχος  Βαρύς. Ψαλμὸς  ΡΜΘ΄ .
Καυχήσονται ῞Οσιοι ἐν δόξῃ καὶ ἀγαλλιάσονται ἐπί τῶν  κοιτῶν αὐτῶν.
Στίχ· ᾌσατε τῷ Κυρίῳ ᾆσμα  καινόν...

᾽Απόστολον. Ζήτει τῷ Σαββάτῳ τῆς κζ΄. ἑβδομ,  (Γαλ. ε.  22-26, ς΄.  1 -2 )

᾽Αλληλούϊα  (γ΄  ) Ἦχος α΄. Ψαλμὸς ΡΙΑ΄.
Στίχ. Μακάριος ἀνὴρ ὁ φοβούμενος τὸν Κύριον.
Στίχ. ῾Η Δικαιοσύνη αὐτοῦ μένει εἰς τὸν αἰῶνα.

Εὐαγγέλιον. Ζἡτει εἰς τὴν Λειτουργίαν τῆς ἑορτῆς τοῦ Ἁγ. Σάββα.
(Ματθ. ια΄.  27-30)

Κοινωνικόν. Εἰς μνημόσυνον αἰώνιον.

Μεγαλυνάριον.
Στῦλος εὐσεβείας ὤφθης λαμπρός, ἐν στύλῳ ἀνῆλθες, παμμακάριστε Δανιήλ· Ὅθεν ἐκ τοῦ Κτίστου, ἀξίως ἐδοξάσθης, καὶ ἅπασι παρέχεις, χάριν τὴν ἄφθονον.
</document>
