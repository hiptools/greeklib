<?xml version="1.0" encoding="UTF-8"?>
<document book="min_ext" part="dec" name="07b_dec" title="Μνήμη τοῦ ἐν Ἁγίοις Πατρὸς ἡμῶν Ἀμβροσίου ἐπισκόπου  Μεδιολάνων.">
Τῌ Ζ' ΤΟΥ ΔΕΚΕΜΒΡΙΟΥ
Δεκεμβρίου ζ΄
Μνήμη τοῦ ἐν Ἁγίοις Πατρὸς ἡμῶν Ἀμβροσίου ἐπισκόπου  Μεδιολάνων.
Συμπλήρωσις  ἀκολουθίας ὑπὸ Γερασίμου  Μοναχοῦ Μικραγιαννανίτου

ΕΝ Τῼ ΜΙΚΡῼ  ΕΣΠΕΡΙΝῼ

῾Ιστῶμεν στίχους δ' καὶ ψάλλομεν στιχηρὰ Προσόμοια τοῦ ῾Αγίου τὰ ἑξῆς:
῏Ηχος δ΄.  ῎Εδωκας σημείωσιν.
Βίου καθαρότητι, καὶ  πολιτείας σεμνότητι, καὶ σοφίας ταῖς χάρισιν, ἐμπρέπων ᾽Αμβρόσιε, τῆς  δικαιοσύνης, στάθμη ἀνεδείχθης, καὶ ῾Ιεράρχης ἀληθής, τῆς ᾽Εκκλησίας ὤφθης  μακάριε, τῇ ψήφῳ τῇ τοῦ Πνεύματος, καὶ τῷ Θεῷ ὥσπερ ἄγγελος, ἱεράτευσας ῞Οσιε  διὰ τοῦτο δεδόξασαι.

Ἔβλυσεν ἡ γλῶσσά σου,  ᾽Ορθοδοξίας διδάγματα, ἀμβροσίας ὡς νάματα, κρουνηδὸν ᾽Αμβρόσιε, καὶ τῆς  ᾽Εκκλησίας, ἤρδευσε πλουσίως, τὰς αὔλακας κατὰ Δαβίδ, καὶ τῷ Σωτῆρι λαμπρὰν  προσήγαγε, καρποφορίαν ῞Οσιε, τοὺς σωζομένους ἐν χάριτι, ὧν ἀνέχει ὁ πάνσοφος,  Αὐγουστῖνος καὶ ἔνθεος.

Ζήλῳ σεμνυνόμενος, ὡς  ᾽Ηλιοὺ ὁ θεσπέσιος, προσταγμάτων τοῦ Πνεύματος, βασιλέα ἤλεγξας, τὸν μιαιφονίας,  αἵμασι χρανθέντα, καὶ τοῦτον εἴργεις εὐθαρσῶς, ναὸν εἰς θεῖον εἰσελθεῖν ῞Αγιε,  ὅνπερ καὶ ἐξεπαίδευσας, καὶ θεοφρόνως ἐρρύθμισας, εὐσεβῶς πρὸς τὰ κρείττονα,  πατρικαῖς ὑποθήκαις σου.

Μέγας ἐχρημάτισας, ἐν  ῾Ιεράρχαις ᾽Αμβρόσιε, ὡς σοφὸς καὶ ἀκέραιος, δίκαιος καὶ ἄμεμπτος καὶ φωτισμοῦ  πλήρης·ἔνθεν ᾽Εκκλησίας, ὤφθης κλεινὸς νυμφαγωγός, στῦλος ἀκράδαντος καὶ  ἑδραίωμα, καὶ λόγῳ τῆς σοφίας σου, αἱρετικῶν τὰ φρυάγματα, καθελὼν ὁμοούσιον,  τὴν Τριάδα ἐκήρυξας.
Δόξα. ῏Ηχος β΄
Ἱεραρχίας τὴν διπλοΐδα,  ἐνδυσάμενος ᾽Αμβρόσιε, τῆς ᾽Εκκλησίας ὑπέρμαχος καὶ φωστὴρ ἀνεδείχθης·  παντοδαπεῖ γὰρ σοφίᾳ ἐκλάμπων, αἱρετικῶν μὲν τὰς πλοκὰς διεσκέδασας, τῶν εὐσεβῶν  δὲ τὰς χορείας ἐν ἤθεσι σεμνοῖς, καὶ ἀληθείας δόγμασι, θεοπρεπῶς ἐπαίδευσας· διὸ  πανηγυρίζομεν, τὴν παναοίδιμον μνήμην σου.
Καὶ νῦν.  Θεοτοκίον.
Τὴν πᾶσαν ἐλπίδα μου εἰς  σὲ ἀνατίθημι, Μήτηρ τοῦ Θεοῦ, φύλαξόν με ὑπὸ τὴν σκέπην σου.

᾽Απόστιχα.
῏Ηχος β΄.  Οἶκος τοῦ ᾽Εφραθᾶ.
Βίον θεοφιλῆ, ᾽Αμβρόσιε  ἀνύσας, μυσταγωγὸς τῶν θείων ἐδείχθης μυστηρίων, καὶ Ἱεράρχης πάνσοφος.
Στίχ.  Οἱ ἱερεῖς σου Κύριε ἐνδύσονται...
Νέκταρ ὡς μυστικόν, τῆς  θείας ἀμβροσίας, τῆς χάριτος τὸν λόγον, πηγάζων ἐκ χειλέων, τὴν ᾽Εκκλησίαν  ηὔφρανας.
Στίχ.  Τὸ στόμα μου λαλήσει σοφίαν...
Ὅλος θεοειδής, ᾽Αμβρόσιε  ὑπάρχων, αἰδέσιμος ὡράθης, ἄναξι καὶ δημόταις, νέμων πᾶσι τὰ πρόσφορα.
Δόξα.  Τριαδικόν.
Μίαν σε ἐν τρισίν, οὐσίαν  χαρακτῆρσιν, ᾽Αμβρόσιος ὁ θεῖος, Ὑπέρθεε Θεότης, ἐνθέως ἀνεκήρυξε.
Καὶ νῦν.  Θεοτοκίον.
Μόνην σε τὸν Θεόν,  τεκοῦσαν ὑπὲρ φύσιν, καὶ μείνασαν Παρθένον, κηρύττει Θεοτόκε, ᾽Αμβρόσιος ὁ  ἔνδοξος.

ΕΝ Τῼ ΜΕΓΑΛῼ  ΕΣΠΕΡΙΝῼ

Εἰς τό, Κύριε  ἐκέκραξα,  ἱστῶμεν  Στίχους ς'  καὶ ψάλλομεν  Στιχηρὰ Προσόμοια.
Ἦχος  α'
Τῶν  οὐρανίων ταγμάτων
Ἡγεμονίας  τὸν θρόνον, κατακοσμῶν  ἀρεταῖς,  ἐξ  ἐπιπνοίας  θείας, τὸν τῆς  ἱεραρχίας,  προσφόρως  ἐκομίσω·  ὅθεν πιστός,  οἰκονόμος τῆς  χάριτος,  ἐν  ἀμφοτέροις,  Ἀμβρόσιε  γεγονώς, διπλοῦν στέφανον  κεκλήρωσαι.

Ἐν  ἐγκρατείᾳ καὶ πόνοις,  καὶ  ἀγρυπνίαις  πολλαῖς, καὶ προσευχαῖς  συντόνοις, τὴν ψυχὴν  καὶ τὸ σῶμα,  ἐκάθηρας  θεόφρον, σκεῦος λοιπόν,  ἐκλογῆς  τῷ Θεῷ  ἡμῶν,  τοῖς  Ἀποστόλοις  ὡσαύτως  ἀναδειχθείς,  ὑπεδέξω  τὰ χαρίσματα.

Τὸν  εὐσεβῆ Βασιλέα,  ἡμαρτηκότα  ποτέ,  ὡς  τὸν Δαυΐδ  ὁ Νάθαν,  παρρησίᾳ  ἐλέγξας,  Ἀμβρόσιε  παμμάκαρ, τοῦτον σαφῶς,  ἀφορισμῷ καθυπέβαλες,  καὶ μετανοίᾳ παιδεύσας  θεοπρεπῶς, συνηρίθμησας τῇ Ποίμνῃ σου.
Ἕτερα  Στιχηρὰ  Προσόμοια
Ἦχος  πλ. α'   Ὅσιε  Πάτερ
Ὅσιε  Πάτερ, Ἱερώτατε Ἀμβρόσιε, ἡ  Λύρα φωνοῦσα, μέλος σωτήριον, δογμάτων ὀρθοδόξων  πᾶσιν ἡμῖν,  ἡ καταθέλγουσα πιστῶν τὰς  ψυχάς, εὔηχος  Κιθάρα τοῦ θείου  Παρακλήτου, τὸ μέγα Ὄργανον τοῦ Θεοῦ, ἡ ἀξιέπαινος Σάλπιγξ  τῆς Ἐκκλησίας, διειδεστάτη τε Πηγὴ τῶν  χαρισμάτων, ἐναποπλύνουσα ῥύπον τῶν παθημάτων, Χριστόν ἱκέτευε, Χριστὸν δυσώπει Ὅσιε, δωρηθῆναι  τῇ Ἐκκλησίᾳ, ὁμόνοιαν, εἰρήνην, καὶ μέγα ἔλεος.

Ὅσιε  Πάτερ, παμμακάριστε  Ἀμβρόσιε,  Συνόδου θεοφόρων, μέσον  Πατέρων  ὀφθείς,  ἐν δύο  ταῖς οὐσίαις  ἕνα Υἱόν,  σάρκα γενόμενον κηρύττεις  τρανῶς,  ἐξ  ἀπειρογάμου  ὑμῖν  ἐπιφανέντα,  τὸν  ὁμοούσιον  τῷ Πατρί,  καὶ συναΐδιον  τούτου καὶ συμφυῆ·  ὅθεν τὴν  βλάσφημον  Ἀρείου  γλωσσαλγίαν,  ἐναπεμώρανας,  τοῦ Πνεύματος  δυνάμει, Χριστόν  ἱκέτευε,  Χριστὸν δυσώπει  Ὅσιε,  δωρηθῆναι τῇ  Ἐκκλησίᾳ,  ὁμόνοιαν,  εἰρήνην, καὶ μέγα  ἔλεος.

Ὅσιε  Πάτερ,  ἀξιάγαστε  Ἀμβρόσιε,  εὑροῦσα  ὡς  ἐπόθει,  τὴν καθαράν σου ψυχήν,  τοῦ Πνεύματος  ἡ χάρις  τοῦ Παναγίου,  ἐν σοὶ  ἐσκήνωσεν  ὡς  ἄδυτον  φῶς, οὗ τῇ  ἐνεργείᾳ,  τὰ πνεύματα  τῆς πλάνης,  ἀποδιώκεις  διαπαντός, καὶ θεραπεύεις  τὰς νόσους καὶ μαλακίας,  τῶν προσιόντων σοι  ἁπλότητι  καρδίας, καὶ  ἐκτελούντων  σου, τὴν μνήμην τὴν  φωσφόρον Χριστὸν  ἱκέτευε,  Χριστὸν δυσώπει  Ὅσιε,  δωρηθῆναι τῇ  Ἐκκλησίᾳ,  ὁμόνοιαν,  εἰρήνην, καὶ μέγα  ἔλεος.
Δόξα. ῏Ηχος  πλ. δ΄.
Σοφίας τοῖς δόγμασι,  κοσμούμενος ῞Οσιε, ὑπὲρ ἡλίου αὐγάς, τῇ ᾽Εκκλησίᾳ ἐξέλαμψας· τῇ καταλλήλῳ γὰρ  ζωῇ, τὴν θύραθεν παιδείαν ρυθμίσας, ἀπ’ οὐρανοῦ ἐδέξω τὸ χάρισμα, καὶ ἱεραρχίας  τὴν θείαν ἔλλαμψιν· διὸ τῆς εὐσεβείας, ὑποφήτης γεγονώς, τὴν ἐν Τριάδι μίαν  θεότητα, ὀρθοδόξως ἐκήρυξας, αἱρετικῶν σκεδάσας τὰς συστροφάς. Καὶ νῦν τῶν  ἀρετῶν δεχόμενος τὸ γέρας, ᾽Αμβρόσιε μακάριε, ὑπὲρ ἡμῶν ἱκέτευε Χριστόν,  ῾Ιεραρχῶν ἐγκαλλώπισμα.
Καὶ νῦν.  Προεόρτιον, ὁ αὐτός.
Βηθλεὲμ ἑτοιμάζου·  εὐτρεπιζέσθω ἡ φάτνη· τὸ σπήλαιον δεχέσθω· ἡ ἀλήθεια ἦλθεν· ἡ σκιὰ παρέδραμε·  καὶ Θεὸς ἀνθρώποις ἐκ Παρθένου πεφανέρωται, μορφωθεὶς τὸ καθ’ ἡμᾶς καὶ θεώσας τὸ  πρόσλημμα. Διὸ Ἀδὰμ ἀνανεοῦται, σὺν τῇ Εὔᾳ κράζοντες· ἐπὶ γῆς εὐδοκία ἐπεφάνη,  σῶσαι τὸ γένος ἡμῶν.

Εἴσοδος, Φῶς ἱλαρόν, τὸ  Προκείμενον τῆς ἡμέρας, καὶ τὰ  Ἀναγνώσματα.
Παροιμιῶν τὸ  Ἀνάγνωσμα
(Κεφ. ι΄  7.)
Μνήμη δικαίου μετ' ἐγκωμίων, καὶ εὐλογία Κυρίου ἐπὶ κεφαλὴν αὐτοῦ. Μακάριος ἄνθρωπος,  ὃς εὗρε σοφίαν, καὶ θνητὸς ὃς οἶδε φρόνησιν. Κρεῖσσον γὰρ αὐτὴν ἐμπορεύεσθαι, ἢ  χρυσίου καὶ ἀργυρίου θησαυρούς. Τιμιωτέρα δέ ἐστι λίθων πολυτελῶν, πᾶν δὲ τίμιον  οὐκ ἄξιον αὐτῆς ἐστιν. Ἐκ γὰρ τοῦ στόματος αὐτῆς ἐκπορεύεται δικαιοσύνη, νόμον  δὲ καὶ ἔλεον ἐπὶ γλώσσης φορεῖ. Τοιγαροῦν ἀκούσατέ μου, ὦ τέκνα· σεμνὰ γὰρ ἐρῶ,  καὶ μακάριος ἄνθρωπος, ὃς τὰς ἐμὰς ὁδοὺς φυλάξει. Αἱ γὰρ ἔξοδοί μου, ἔξοδοι  ζωῆς, καὶ ἑτοιμάζεται θέλησις παρὰ Κυρίου. Διὰ τοῦτο παρακαλῶ ὑμᾶς, καὶ προΐεμαι  ἐμὴν φωνὴν υἱοῖς ἀνθρώπων. Ὅτι ἐγὼ ἡ Σοφία κατεσκεύασα βουλήν, καὶ γνῶσιν καὶ  ἔννοιαν ἐγὼ ἐπεκαλεσάμην. Ἐμὴ βουλὴ καὶ ἀσφάλεια, ἐμὴ φρόνησις, ἐμὴ δὲ ἰσχύς.  Ἐγὼ τοὺς ἐμὲ φιλοῦντας ἀγαπῶ, οἱ δὲ ἐμὲ ζητοῦντες εὑρήσουσι χάριν. Νοήσατε  τοίνυν ἄκακοι πανουργίαν, οἱ δὲ ἀπαίδευτοι ἔνθεσθε καρδίαν. Εἰσακούσατέ μου καὶ  πάλιν· σεμνὰ γὰρ ἐρῶ, καὶ ἀνοίγω ἀπὸ χειλέων ὀρθά. Ὅτι ἀλήθειαν μελετήσει ὁ  λάρυγξ μου, ἐβδελυγμένα δὲ ἐναντίον ἐμοῦ χείλη ψευδῆ. Μετὰ δικαιοσύνης πάντα τὰ  ῥήματα τοῦ στόματός μου, οὐδὲν ἐν αὐτοῖς σκολιόν, οὐδὲ στραγγαλιῶδες. Πάντα  εὐθέα ἐστὶ τοῖς νοοῦσι, καὶ ὀρθὰ τοῖς εὑρίσκουσι γνῶσιν. Διδάσκω γὰρ ὑμῖν ἀληθῆ,  ἵνα γένηται ἐν Κυρίῳ ἡ ἐλπὶς ὑμῶν, καὶ πλησθήσεσθε πνεύματος.
Σοφίας  Σολομῶντος τὸ Ἀνάγνωσμα.
(δ´  7-15).
Δίκαιος, ἐὰν φθάσῃ τελευτῆσαι, ἐν ἀναπαύσει ἔσται. Γῆρας γὰρ τίμιον,  οὐ τὸ πολυχρόνιον, οὐδὲ ἀριθμῷ ἐτῶν μεμέτρηται. Πολιὰ δέ ἐστι φρόνησις  ἀνθρώποις· καὶ ἡλικία γήρως, βίος ἀκηλίδωτος. Εὐάρεστος Θεῷ γενόμενος, ἠγαπήθη,  καὶ ζῶν μεταξὺ ἁμαρτωλῶν, μετετέθη. Ἡρπάγη, μὴ κακία ἀλλάξῃ σύνεσιν αὐτοῦ, ἢ  δόλος ἀπατήσῃ ψυχὴν αὐτοῦ. Βασκανία γὰρ φαυλότητος ἀμαυροῖ τὰ καλά, καὶ  ῥεμβασμὸς ἐπιθυμίας μεταλλεύει νοῦν ἄκακον. Τελειωθεὶς ἐν ὀλίγῳ, ἐπλήρωσε  χρόνους μακρούς· ἀρεστὴ γὰρ ἦν Κυρίῳ ἡ ψυχὴ αὐτοῦ· διὰ τοῦτο ἔσπευσεν ἐκ μέσου  πονηρίας. Οἱ δὲ λαοὶ ἰδόντες, καὶ μὴ νοήσαντες, μηδὲ θέντες ἐπὶ διανοίᾳ τὸ  τοιοῦτον, ὅτι χάρις καὶ ἔλεος ἐν τοῖς ὁσίοις αὐτοῦ, καὶ ἐπισκοπὴ ἐν τοῖς  ἐκλεκτοῖς αὐτοῦ.
Σοφίας  Σολομῶντος τὸ Ἀνάγνωσμα.
(δ´ 14,  Παροιμ. ι´ 31).
Στόμα δικαίου ἀποστάζει  σοφίαν, χείλη δὲ ἀνδρῶν ἐπίστανται χάριτας. Στόμα σοφῶν μελετᾷ σοφίαν·  δικαιοσύνη δὲ ῥύεται αὐτοὺς ἐκ θανάτου. Τελευτήσαντος ἀνδρὸς δικαίου, οὐκ  ὄλλυται ἐλπίς· υἱὸς γὰρ δίκαιος γεννᾶται εἰς ζωήν· καὶ ἐν ἀγαθοῖς αὐτοῦ καρπὸν  δικαιοσύνης τρυγήσει. Φῶς δικαίοις διαπαντός, καὶ παρὰ Κυρίου εὑρήσουσι χάριν  καὶ δόξαν. Γλῶσσα σοφῶν καλὰ ἐπίσταται, καὶ ἐν καρδίᾳ αὐτῶν ἀναπαύσεται σοφία.  Ἀγαπᾷ Κύριος ὁσίας καρδίας· δεκτοὶ δὲ αὐτῷ πάντες ἄμωμοι ἐν ὁδῷ· Σοφία Κυρίου  φωτιεῖ πρόσωπον συνετοῦ· φθάνει γὰρ τοὺς ἐπιθυμοῦντας αὐτήν, πρὸ τοῦ γνωσθῆναι,  καὶ εὐχερῶς θεωρεῖται ὑπὸ τῶν ἀγαπώντων αὐτήν. Ὁ ὀρθρίσας πρὸς αὐτὴν οὐ  κοπιάσει· καὶ ὁ ἀγρυπνήσας δι᾿ αὐτήν, ταχέως ἀμέριμνος ἔσται. Ὅτι τοὺς ἀξίους  αὐτῆς αὐτὴ περιέρχεται ζητοῦσα, καὶ ἐν ταῖς τρίβοις φαντάζεται αὐτοῖς εὐμενῶς.  Σοφίας οὐ κατισχύσει ποτὲ κακία. Διὰ ταῦτα καὶ ἐραστὴς ἐγενόμην τοῦ κάλλους  αὐτῆς, καὶ ἐφίλησα ταύτην, καὶ ἐξεζήτησα ἐκ νεότητός μου, καὶ ἐζήτησα νύμφην  ἀγαγέσθαι ἐμαυτῷ. Ὅτι ὁ πάντων Δεσπότης ἠγάπησεν αὐτήν. Μύστις γάρ ἐστι τῆς τοῦ  Θεοῦ ἐπιστήμης, καὶ αἱρέτις τῶν ἔργων αὐτοῦ. Οἱ πόνοι αὐτῆς εἰσιν ἀρεταί·  σωφροσύνην δὲ καὶ φρόνησιν αὕτη διδάσκει· δικαιοσύνην καὶ ἀνδρείαν, ὧν  χρησιμώτερον οὐδέν ἐστιν ἐν βίῳ ἀνθρώποις· Εἰ δὲ καὶ πολυπειρίαν ποθεῖ τις, οἶδε  τὰ ἀρχαῖα καὶ τὰ μέλλοντα εἰκάζειν· ἐπίσταται στροφὰς λόγων, καὶ λύσεις  αἰνιγμάτων· σημεῖα καὶ τέρατα προγινώσκει, καὶ ἐκβάσεις καιρῶν καὶ χρόνων· καὶ  πᾶσι σύμβουλός ἐστιν ἀγαθή. Ὅτι ἀθανασία ἐστὶν ἐν αὐτῇ, καὶ εὔκλεια ἐν κοινωνίᾳ  λόγων αὐτῆς. Διὰ τοῦτο ἐνέτυχον τῷ Κυρίῳ, καὶ ἐδεήθην αὐτοῦ, καὶ εἶπον ἐξ ὅλης  μου τῆς καρδίας· Θεὲ Πατέρων, καὶ Κύριε τοῦ ἐλέους, ὁ ποιήσας τὰ πάντα ἐν λόγῳ  σου, καὶ τῇ σοφίᾳ σου κατασκευάσας τὸν ἄνθρωπον, ἵνα δεσπόζῃ τῶν ὑπὸ σοῦ  γενομένων κτισμάτων, καὶ διέπῃ τὸν κόσμον ἐν ὁσιότητι καὶ δικαιοσύνῃ· δός μοι  τὴν τῶν σῶν θρόνων πάρεδρον σοφίαν, καὶ μή με ἀποδοκιμάσῃς ἐκ παίδων σου· ὅτι  ἐγὼ δοῦλος σός, καὶ υἱὸς τῆς παιδίσκης σου. Ἐξαπόστειλον αὐτὴν ἐξ ἁγίου  κατοικητηρίου σου, καὶ ἀπὸ θρόνου δόξης σου, ἵνα συμπαροῦσά μοι διδάξῃ με, τί  εὐάρεστόν ἐστιν παρὰ σοί. Καὶ ὁδηγήσῃ με ἐν γνώσει, καὶ φυλάξῃ με ἐν τῇ δόξῃ  αὐτῆς. Λογισμοὶ γὰρ θνητῶν πάντες δειλοί, καὶ ἐπισφαλεῖς αἱ ἐπίνοιαι αὐτῶν.

Εἰς τὴν Λιτήν.  ᾽Ιδιόμελα.
῏Ηχος α΄.
Ἀγάλλεται σήμερον, ἡ  ᾽Εκκλησία τοῦ Χριστοῦ, ἐν τῇ ἁγίᾳ μνήμῃ σου, ῾Ιεράρχα ᾽Αμβρόσιε. Σὺ γὰρ ταύτην  κατεκόσμησας, διδασκαλίας λόγῳ καὶ οὐρανίων δογμάτων, σοφαῖς ἀναπτύξεσι· τὸ γὰρ  Παράκλητον Πνεῦμα, ὅλον σε ἐπεσπάσατο, ὡς σκεῦος ἐπάξιον, καὶ ἐργάτην θεόληπτον,  τῆς θείας εὐδοκίας. ῞Οθεν ποιμαντικῶς διαπρέψας, τὸ δοθέν σοι τάλαντον, ἀληθῶς  ἐπηύξησας, δικαιοσύνης τοῖς ἔργοις, καὶ εὐσεβείας τῷ ζήλῳ. ᾽Εν αὐτοῖς καὶ ἡμᾶς  συντήρησον, τῇ πρὸς Χριστὸν πρεσβείᾳ σου, ᾽Αρχιερέων ἀκροθίνιον.
῏Ηχος β΄.
Θεοπρεπῆ ἐπαγόμενος βίον,  ᾽Αποστολικὴν ἐπληρώσω ἀξίαν ῾Ιερομύστα ᾽Αμβρόσιε· ἔνθεν λαμπρύνων τὸ δώρημα,  ἀρετῶν μὲν ὑποφήτης ἐγένου, ᾽Ορθοδοξίας δὲ λαμπρὸς ὑπέρμαχος, καὶ τῆς ἐν  Μεδιολάνοις ᾽Εκκλησίας, εὐκλεὴς ἱεροφάντωρ· Χριστὸς γάρ σε ἐδόξασεν, ὁ δοξασθεὶς  ἐν τοῖς καμάτοις σου.
῏Ηχος γ΄.
Τῶν ἀρετῶν σου ἡ ἔλλαμψις,  καὶ τῆς σοφίας ὁ πλοῦτος, τῆς ᾽Εκκλησίας τοὺς υἱούς, φαιδρύνουσιν ᾽Αμβρόσιε·  ὥσπερ νέκταρ ἀμβροσίας γάρ, ἐκ τῶν χειλέων σου ἔβλυσαν, τῆς αἰωνίου ζωῆς τὰ  ρήματα. Τριάδα γὰρ ὁμοούσιον, ἐν μιᾷ θεότητι, ὀρθοδόξως ἐκήρυξας· καὶ τῶν  αἱρετικῶν ἐμφράξας τὰ στόματα, τῶν εὐσεβούντων ταῖς ψυχαῖς, τῆς ἀληθείας  κατεβάλου τὰ σπέρματα. ᾽Αλλ' ὡς τῆς ἄνω δόξης κοινωνός, ἀπαύστως ἱκέτευε, ὑπὲρ  τῶν τιμώντων σε.
῏Ηχος δ΄.
Ὡς τοῦ Εὐαγγελίου  μυσταγωγὸς καὶ ἐργάτης τῆς ποικίλης τοῦ Πνεύματος χάριτος, οἰκονόμος ἐδείχθης,  θεορρῆμον ᾽Αμβρόσιε· λόγῳ γὰρ διεξάγων, τὴν δοθεῖσάν σοι ἐξουσίαν, τῶν μὲν  εὐδρομούντων, ὁδηγὸς καὶ ἀλείπτης πέφηνας, τῶν δὲ ἀτακτούντων, παιδευτὴς καὶ  ρυθμιστὴς περιδέξιος· ὅθεν βασιλέα ἀνομήσαντα, πεπαρρησιασμένως ἐλέγξας,  διορθούμενος ὤφθης, καὶ πατρικῶς αὐτὸν ἐπαιδαγώγησας τοῖς ἐναρέτοις τρόποις· διό  σου τὸ μνημόσυνον, πνευματικῶς ἑορτάζομεν.
Δόξα, ῏Ηχος  πλ, β΄.
Τὴν ἀληθῆ δεδεγμένος  σοφίαν, τῇ θύραθεν παιδείᾳ πρὸς ὑπουργίαν τοῦ κρείττονος, σοφῶς ἐχρήσω ῾Ιεράρχα·  τῷ γὰρ θείῳ ὁδηγούμενος Πνεύματι, τῇ καθαρᾷ σου πολιτείᾳ πολλαχῶς διέπρεψας, ὡς  τῶν ᾽Αποστόλων μιμητής· ὅθεν οὐ μόνον, τῆς ἐν Μεδιολάνοις ᾽Εκκλησίας, φωστὴρ  ἐδείχθης, ἀλλὰ καὶ τῆς καθόλου τοιαύτης, ὑφηγητὴς διαπρύσιος. Καὶ νῦν ᾽Αγγέλοις  συνών, καὶ τῆς ζωῆς τοῦ ξύλου κατατρυφῶν, ᾽Αμβρόσιε Πάτερ, πρέσβευε δεόμεθα,  ὑπὲρ τῶν ψυχῶν ἡμῶν.
Καὶ νῦν.  Θεοτοκίον.
Θεοτόκε, σὺ εἶ ἡ ἄμπελος ἡ  ἀληθινή, ἡ βλαστήσασα τὸν καρπὸν τῆς ζωῆς. Σὲ ἱκετεύομεν, πρέσβευε, Δέσποινα,  μετὰ τοῦ ῾Ιεράρχου, καὶ πάντων τῶν ἁγίων, ἐλεηθῆναι τὰς ψυχὰς ἡμῶν.

Εἰς τὸν  Στίχον. Στιχηρὰ Προσόμοια.
῏Ηχος πλ. α΄.  Χαίροις ἀσκητικῶν.
Χαίροις Μεδιολάνων φωστήρ,  ῾Ιεραρχῶν περιφανὲς ἐγκαλλώπισμα, ἀπάσης τῆς ᾽Εκκλησίας ὁ διαυγὴς ὀφθαλμός, τὸ  τῶν ᾽Ορθοδόξων ἀγαλλίαμα· δοχεῖον τοῦ Πνεύματος, ἀρετῶν ἐνδιαίτημα, δικαιοσύνης,  ἀληθοῦς ὑποτύπωσις, τῆς χρηστότητος, εὐκλεὲς στηλογράφημα· στόμα  Πνευματοκίνητον, δογμάτων ὀρθότητος, ᾽Ορθοδοξίας ἡ βάσις, ῾Ιερομύστα ᾽Αμβρόσιε·  Χριστὸν ἐκδυσώπει, ταῖς ψυχαῖς ἡμῶν δοθῆναι, τὸ μέγα ἔλεος.
Στίχ.  Τὸ στόμα μου λαλήσει σοφίαν...
Γνώμων δικαιοσύνης φανείς,  ἱεραρχίας ἐκληρώσω τὴν ἔλλαμψιν, τῇ ἄνωθεν προμηθείᾳ καὶ σελασφόρος ἀστήρ,  ἐναρέτων ἔργων ἐχρημάτισας, σαφῶς τῷ ποιμνίῳ σου, ῾Ιεράρχα ᾽Αμβρόσιε πάντας  παιδεύων, διὰ λόγου καὶ πράξεως, πρὸς τὰ κρείττονα, ὡς ποιμὴν γνησιώτατος· ὅθεν  ὤφθης αἰδέσιμος, δημόταις καὶ ἄναξιν, ὡς μιμητὴς ᾽Αποστόλων, καὶ ζήλου θείου  ἀνάπλεως· μεθ᾽ ὧν νῦν δυσώπει ταῖς ψυχαῖς ἡμῶν δοθῆναι, τὸ μέγα ἔλεος.
Στίχ.  Στόμα δικαίου μελετήσει σοφίαν...
Νέκταρ τῆς ἀθανάτου ζωῆς,  ἐκ τῶν χειλέων σου πηγάζει ἐν χάριτι, εὐφραῖνον καὶ κατατέρπον, τὴν ᾽Εκκλησίαν  Χριστοῦ, ὁ τῆς εὐσεβείας λόγος ῞Οσιε· ὀρθῶς γὰρ ἐκήρυξας, τὴν Τριάδα τὴν  ἄκτιστον, ἐν μιᾷ φύσει, ἀληθῶς ὁμοούσιον, καὶ ὁμόθρονον, θεηγόρῳ σου στόματι·  ἔνθεν πρὸς βίον ἔνθεον, καὶ τρόπων χρηστότητα, καὶ ἀρετῶν ἐπιδόσεις, ἡμᾶς  ἰθύνεις ᾽Αμβρόσιε, αἰτούμενος πᾶσιν, ἱλασμὸν καὶ σωτηρίαν, καὶ μέγα ἔλεος.
Δόξα. ῏Ηχος  δ΄.
Τῶν ἀρετῶν περιποιησάμενος  τὴν πρᾶξιν, ἱερωσύνῃ τὸν βίον ἐσφράγισας, ῾Ιεράρχα ᾽Αμβρόσιε· ὅθεν ἀμφοτέρωθεν  εὐδοκιμῶν, τῷ μὲν οἰκείῳ ὑποδείγματι παιδεύεις, μὴ ὑπερφρονεῖν παρ' ὃ δεῖ  φρονεῖν, ἀλλὰ φρονεῖν εἰς τὸ σωφρονεῖν· τῷ δὲ λόγῳ τῆς χάριτος μυσταγωγεῖς, τῆς  ἐν Χριστῷ οἰκονομίας, τὸ ἀπόρρητον μυστήριον· καὶ πρεσβεύεις ἀπαύστως, ὑπὲρ τῶν  ψυχῶν ἡμῶν.
Καὶ νῦν.  Προεόρτιον, ὁ αὐτός.
Ἡσαΐα χόρευε, Λόγον Θεοῦ  ὑπόδεξαι· προφήτευσον τῇ Κόρῃ Μαριάμ, Βάτον πυρὶ καίεσθαι, καὶ μὴ καταφλέγεσθαι,  τῇ αἴγλῃ τῆς Θεότητος. Βηθλεὲμ εὐπρεπίζου· ἄνοιγε πύλην ἡ ᾽Εδέμ·καὶ Μάγοι  πορεύεσθαι ἰδεῖν τὴν Σωτηρίαν, ἐν φάτνῃ σπαργανούμενον, ῝Ον ἀστὴρ ἐμήνυσεν,  ἐπάνω τοῦ Σπηλαίου, ζωοδότην Κύριον, τὸν σώζοντα τὸ γένος ἡμῶν.

᾽Απολυτίκιον.
῏Ηχος δ΄. Ταχὺ  προκατάλαβε.
Ὡς θεῖος διδάσκαλος, καὶ  ῾Ιεράρχης σοφός, δογμάτων ἀκρίβειαν, μυσταγωγεῖς τοὺς πιστούς, ᾽Αμβρόσιε ῞Οσιε·  λύεις αἱρετιζόντων, τὴν ἀχλὺν τοῖς σοῖς λόγοις· φαίνεις τῆς εὐσεβείας, τὴν  θεόσδοτον χάριν, ἐν ᾗ τοὺς σὲ γεραίροντας, συντήρει ἀπήμονας.
Θεοτοκίον.
Τὸ ἀπ' αἰῶνος ἀπόκρυφον,  καὶ ᾽Αγγέλοις ἄγνωστον μυστήριον, διὰ σοῦ Θεοτόκε, τοῖς ἐπὶ γῆς πεφανέρωται.  Θεὸς ἐν ἀσυγχύτῳ ἑνώσει σαρκούμενος, καὶ Σταυρὸν ἑκουσίως, ὑπὲρ ἡμῶν  καταδεξάμενος· δι' οὗ ἀναστήσας τὸν πρωτόπλαστον, ἔσωσεν ἐκ θανάτου τὰς ψυχὰς  ἡμῶν.
῞Ετερον  ᾽Απολυτίκιον τοῦ ῾Αγίου ᾽Αμβροσίου.
(Ποίημα Δ. Γ.  Παναγιωτοπούλου)
῏Ηχος πλ.β΄  Ἀγγελικαὶ δυνάμεις.
Τὸν ἱεράρχην τοῦ Χριστοῦ  εὐφημήσωμεν, τῆς ᾽Εκκλησίας φωστῆρα καὶ καύχημα, ᾽Αμβρόσιον τὸν τῆς ὀρθοδοξίας  στερρὸν ὑπέρμαχον καὶ προστάτην, φιλάνθρωπον ἐν ἔργοις καὶ ἐν Γραφαῖς δυνατόν,  ἐλέγχοντα παρρησίᾳ, διδάσκαλον ἀρετῶν, τῆς ὑμνῳδίας τεχνουργόν, μύστην τῆς  χάριτος.

ΕΙΣ ΤΟΝ ΟΡΘΡΟΝ

Μετὰ τὴν α'  Στιχολογίαν, Κάθισμα.
῏Ηχος α΄. Τὸν  τάφον Σου Σωτήρ.
Ὡς ἄδυτος ἀστήρ, ἐκ Δυσμῶν  ἀναλάμψας, φωτίζεις θαυμαστῶς, νοηταῖς δᾳδουχίαις, ᾽Αμβρόσιε Πατὴρ ἡμῶν, εὐσεβῶν  τὰ πληρώματα· ὅθεν σήμερον, τὴν φωτοφόρον σου μνήμην, ἑορτάζομεν ἐν εὐφροσύνῃ  καρδίας, Χριστὸν μεγαλύνοντες.
Θεοτοκίον.
Ὁ Λόγος τοῦ Θεοῦ, ἐξ ἁγνῶν  σου αἱμάτων, σεσάρκωται ῾Αγνή, ὑπὲρ νοῦν ἀσυγχύτως, καὶ ὤρθωσε τὸ σύντριμμα, τοῦ  ᾽Αδὰμ ἀγαθότητι· ὅθεν ἅπαντες, ὡς σωτηρίας σε πύλην, μεγαλύνομεν, καὶ τὴν σὴν  ἄρρητον δόξαν, Παρθένε δοξάζομεν.

Μετὰ τὴν β'  Στιχολογίαν, Κάθισμα.
῏Ηχος δ΄ Ταχὺ  προκατάλαβε.
Ὁσίως ἱέρευσας, τῷ ἐπὶ  πάντων Θεῷ, σοφίᾳ κοσμούμενος, παντοδαπεῖ ἀληθῶς, παμμάκαρ ᾽Αμβρόσιε· ὤφθης τῆς  ᾽Εκκλησίας, θεηγόρος ἐκφάντωρ, νέμων ἑνὶ ἑκάστῳ καταλλήλως τὰς δόσεις, ὡς θεῖος  οἰκονόμος, τῆς ἄνωθεν χάριτος.
Θεοτοκίον.
Τὸ ὄρος τὸ ἅγιον, καὶ  ἐμφανὲς καὶ σεπτόν, ἐξ οὗ ἐπεδήμησεν, ὁ τῶν ἁπάντων Θεός, σαρκὸς ὁμοιώματι,  ὕμνοις μεγαλυνέσθω, ἡ ῾Αγνὴ Θεοτόκος· πᾶσι γὰρ ὁμαλίζει, σωτηρίας τὴν τρίβον,  προσάγουσα Κυρίῳ τοὺς ταύτῃ προστρέχοντας.

Μετὰ τὸν  Πολυέλεον, Κάθισμα.
῏Ηχος γ΄.  Θείας πίστεως.
Θείου Πνεύματος τῇ  ἐπιπνοίᾳ, σάλπιγξ εὔηχος, τῆς εὐσεβείας, ἀνεδείχθης ῾Ιεράρχα ᾽Αμβρόσιε· καὶ  βασιλέων ρυθμίσας τὸ φρόνημα, ᾽Ορθοδοξίας τὸν λόγον ἐτράνωσας. Πάτερ ῞Οσιε,  Χριστὸν τὸν Θεὸν ἱκέτευε, δωρήσασθαι ἡμῖν τὸ μέγα ἔλεος.
Θεοτοκίον.
Λειμών, εὔοσμος, τῆς  παρθενίας, κλῖμαξ ἔμψυχος, οὐρανομήκης, ἀνεδείχθης Θεοτόκε Πανάχραντε, τὸν μὲν  Θεὸν ὑπὲρ νοῦν σωματώσασα, τὸν δὲ βροτὸν πρὸς τὰ ἄνω ὑψώσασα· ὅθεν ἅπαντες,  ὑμνοῦμεν τὰ μεγαλεῖά σου, αἰτοῦντες διὰ σοῦ τὸ θεῖον ἔλεος.

Τὸ α'  ἀντίφωνον τοῦ δ' ἤχου.

Προκείμενον.
Τὸ στόμα μου λαλήσει  σοφίαν...
Στίχ.  ᾽Ακούσατε ταῦτα πάντα τὰ ἔθνη.

Εὐαγγέλιον τοῦ  ῎Ορθρου τοῦ ᾽Ι. Χρυσοστόμου.
( 13  Νοεμβρίου)

῾Ο Ν'.
Δόξα.  Ταῖς τοῦ ῾Ιεράρχου...
Καὶ νῦν.  Ταῖς τῆς Θεοτόκου...

Στίχ.  ᾽Ελέησόν με ὁ Θεός...
Ἰδιόμελον.  ῏Ηχος πλ. β΄.
Χάρις θεία ἐκκέχυται, ἐκ  τῶν πηγῶν τοῦ σωτηρίου, τοῖς χείλεσί σου Πάτερ ᾽Αμβρόσιε· ὅθεν ὑπὲρ μέλι  γλυκάζον, καὶ νέκταρ ἀμβροσίας, εὐφραίνουσιν ἡμᾶς, οἱ λόγοι σου πάνσοφε· ποταμοὶ  γὰρ ἐκ κοιλίας σου βρύουσιν, ὕδατος ἁλλομένου, κατὰ τὸν θεῖον λόγον, πρὸς  σωτηρίαν τῶν ψυχῶν ἡμῶν.

῾Ο Κανὼν τῆς  Θεοτόκου καὶ τοῦ ῾Αγίου οὗ ἡ ᾽Ακροστιχίς:
Τὸν  παμμέγιστον ᾽Αμβρόσιον αἰνέσω.
Ποίημα ᾽Ιωσήφ.
᾽Ωδὴ α΄. ῏Ηχος  δ΄.
Θαλάσσης, τὸ ἐρυθραῖον  πέλαγος, ἀβρόχοις ἴχνεσιν, ὁ παλαιὸς πεζεύσας ᾽Ισραήλ, σταυροτύποις Μωσέως  χερσί, τοῦ ᾽Αμαλὴκ τὴν δύναμιν, ἐν τῇ ἐρήμῳ ἐτροπώσατο.

Ταῖς θείαις, φωτοχυσίαις  ὅσιε, καταστραπτόμενος, τὴν φωτοφόρον ταύτην καὶ φαιδράν, καὶ ἁγίαν σου  κοίμησιν, τοὺς εὐσεβῶς γεραίροντας, σαῖς ἱκεσίαις φωταγώγησον.

Ὁ Λόγος, ὁ τοῦ Θεοῦ σοφίας  σοι, λόγον δεδώρηται, κεκοσμημένον γλώσσῃ ἀληθεῖ, ἱεράρχα ᾽Αμβρόσιε,  αἱρετιζόντων ἄλογον, ἀπορραπίζοντα κακόνοιαν.

Νοός σου, τὸ ὀπτικὸν  πανόλβιε, προκαθηράμενος, τῆς τῶν παθῶν ἀχλύος, δεκτικόν, καθαρῶν ἐπιλάμψεων,  τοῦ Παναγίου Πνεύματος, προαπειργάσω παμμακάριστε.

Πανσόφοις, καὶ ἱεροῖς σου  δόγμασι, τὴν ἀρειόφρονα, ἀποδιώξας λύμην ὡς ποιμήν, ἐπὶ χλόην ἐποίμανας,  ὀρθοδοξίας πάνσοφε, τὰ λογικά σου πίστει θρέμματα.
Θεοτοκίον.
Ἀσπόρως τῷ τοῦ Πατρὸς  βουλήματι, ἐκ θείου Πνεύματος, τὸν τοῦ Θεοῦ συνείληφας Υἱόν, καὶ σαρκὶ  ἀπεκύησας, τὸν ἐκ Πατρὸς ἀμήτορα καὶ δι' ἡμᾶς ἐκ σοῦ ἀπάτορα.
῞Ετερος Κανὼν  τοῦ ῾Αγίου, οὗ ἡ ᾽Ακροστιχίς·
Θείου  ᾽Αμβροσίου μέγα κλέος ᾄσμασι μέλπω.
Ποίημα Θεοφάνους
ᾨδὴ α΄. ῏Ηχος  πλ. δ΄.
Ἡ κεκομμένη τὴν ἄτομον  ἔτεμε, καὶ εἶδεν ἥλιος γῆν ἣν οὐκ ἐθεάσατο· ἀλάστορα ἐχθρὸν τὸ ὕδωρ κατεπόντισε,  καὶ ἄβατον διῆλθεν ᾽Ισραήλ· ᾠδὴ δὲ ἀνεμέλπετο· Τῷ Κυρίῳ ἄσωμεν, ἐνδόξως γὰρ  δεδόξασται.

Θείῳ φωτί σου, ὑπέρλαμπρε  ῞Ηλιε τῆς ἁμαρτίας μου, τὴν ἀχλὺν ἀπέλασον· οἰκτείρεις γὰρ ψυχάς, τῇ ἐμφύτῳ  εὐσπλαγχνίᾳ σου, καὶ σκότους ἀπαλλάτεις τῶν παθῶν, τῇ μόνῃ εὐμενίᾳ σου,  Παντοκράτορ Κύριε, ὁ μόνος εὐδιάλλακτος.

Ἐπὶ τῷ κάλλει, τῶν θείων  δογμάτων σου, ἡ ᾽Εκκλησία φαιδρῶς, Πάτερ ὡραϊζεται· καὶ πίστει ἀσφαλεῖ,  πεποικιλμένη δείκνυται, καὶ ὅλη ὡς πλησίον καὶ καλή, ἐκ δεξιῶν παρίσταται,  ὀρθοδόξως λάμπουσα, τῆς δόξης τοῦ νυμφίου Χριστοῦ.

Ἱερωσύνης, τοῖς ὅπλοις  στομούμενος καὶ θείᾳ δόξῃ τὸν νοῦν Πάτερ ἐλλαμπόμενος, ὡς μάχαιρα πιστῶν,  ἐστιλβωμένη δείκνυσαι, καὶ σάλπιγξ τῆς εὐσήμου ῾Εορτῆς, τὰ θράση τῶν αἱρέσεων,  τιμητικῶς συγκόπτουσα καὶ πάντας διεγείρουσα.
Θεοτοκίον.
Ὁ πρὸ αἰώνων, Πατρὶ  συναΐδιος, ἐκ σοῦ Θεόνυμφε, σάρκα προσελάβετο, καὶ φύσιν τῶν βροτῶν, θεώσας  συνεδόξασε· διό σε σωτηρίας ἀρχηγόν, καὶ κόσμου ἱλαστήριον, Θεοτόκε Δέσποινα,  πρὸς τὸν ἐκ σοῦ κεκτήμεθα.
Καταβασία.
Χριστὸς γεννᾶται δοξάσατε.  Χριστὸς ἐξ οὐρανῶν, ἀπαντήσατε Χριστὸς ἐπὶ γῆς, ὑψώθητε. ᾌσατε τῷ Κυρίῳ πᾶσα ἡ  γῆ, καὶ ἐν εὐφροσύνῃ, ἀνυμνήσατε λαοί ὅτι δεδόξασται.

ᾨδὴ γ΄.
Οὑκ ἐν σοφίᾳ, καὶ δυνάμει  καὶ πλούτῳ καυχώμεθα, ἀλλ' ἐν σοὶ τῇ τοῦ Πατρός, ἐνυποστάτῳ σοφίᾳ Χριστέ· οὐ γὰρ  ἔστιν ἅγιος, πλήν σου φιλάνθρωπε.

Μεμυημένος, ῾Ιεράρχης ὡς  ἔνθεος ὅσιε, πᾶσαν νόησιν Γραφῆς, τοῖς ἀγνοοῦσιν ᾽Αμβρόσιε, Πάτερ τὰ δυσέφικτα,  τρανῶς ἐσάφησας.

Μεγίστην χάριν, πρὸς Θεοῦ  δεδεγμένος καὶ δύναμιν, σῆς ἐσθῆτος ἐπαφῇ, ποικίλα πάθη ᾽Αμβρόσιε, Πάτερ  ἐθεράπευσας τῶν προσιόντων σοι.

Ἐν ἀφροσύνῃ, τὴν πρὸς σὲ  τὸν φρονήσει ἐμπρέποντα, πλησιάσαι τολμηρῶς, μιαρωτάτην ὁρμήσασαν, θᾶττον  ἐθανάτωσας, θείῳ προστάγματι.
Θεοτοκίον.
Γένος ἀνθρώπων,  ἐκαινούργησας μόνη κυήσασα, τὸν τῆς φύσεως ἡμῶν, Δημιουργόν τε καὶ Κύριον· ὅθεν  σε δοξάζομεν, θεοχαρίτωτε.
῎Αλλος. Σὺ εἶ  τὸ στερέωμα.
Ῥεῖθρον ἐν καρδίᾳ σου, ἐκ  τῶν τοῦ Πνεύματος ὅσιε, χαρισμάτων, βρύει καταρδεῦον, τοὺς τῆς πίστεως αὔλακας.

Ὅλον ἀπεκάθηρας, τὸ  ὀπτικὸν τοῦ νοῦ ὅσιε, καὶ εἰς ὕψος ἤρθης, θεωρίας τῇ ἐλλάμψει τοῦ Πνεύματος.

Στέφεται τοῖς λόγοις σου,  ὥσπερ τιμίοις λίθοις σοφέ, ἡ ᾽Εκκλησία, καὶ διαιωνίζει τῶν πιστῶν βασιλεύουσα.
Θεοτοκίον.
Ἵλεων γενέσθαι μοι, τῶν ἐν  πολλαῖς παγέντι ἁγνή, ἁμαρτίαις, τὸν ἐκ σοῦ τεχθέντα, ἀσιγήτως δυσώπησον.
῾Ο Εἱρμός.
Σὺ εἶ τὸ στερέωμα, τῶν  προστρεχόντων σοι Κύριε· σὺ εἶ τὸ φῶς, τῶν ἐσκοτισμένων καὶ ὑμνεῖ σε τὸ πνεῦμά  μου.
Καταβασία.
Τῷ πρὸ τῶν αἰώνων, ἐκ  Πατρὸς γεννηθέντι ἀρρεύστως Υἱῷ, καὶ ἐπ' ἐσχάτων ἐκ Παρθένου, σαρκωθέντι  ἀσπόρως, Χριστῷ τῷ Θεῷ βοήσωμεν· ῾Ο ἀνυψώσας τὸ κέρας ἡμῶν, ἅγιος εἶ Κύριε.

Κάθισμα, ῏Ηχος  δ΄.
῾Ο ὑψωθεὶς ἐν  τῷ Σταυρῷ.
Λόγους ζωῆς Πάτερ σοφὲ  κεκτημένος, τὰς διανοίας τῶν πιστῶν καταρδεύεις, καὶ καρποφόρους χάριτι  δεικνύεις ἀεί· τῶν αἱρετιζόντων δέ, κατακλύζεις τὰς φρένας· χάριν ἀναβλύζων τε,  ἰαμάτων ἐκπλύνεις, παθῶν παντοίων ρύπον ἀληθῶς, ἱερομύστα θεόφρον ᾽Αμβρόσιε.
Δόξα. ῏Ηχος  πλ. δ΄. Τὴν σοφίαν καὶ λόγον.
Τὸν Προφήτην ᾽Ηλίαν  ζηλοτυπῶν, ᾽Ιωάννην ὡσαύτως τὸν Βαπτιστήν, ἀνδρείως διήλεγξας, Βασιλεῖς  ἀνομήσαντας· ἱεραρχίας θρόνον, ἐνθέως ἐκόσμησας, καὶ θαυμάτων πλήθει, τὸν κόσμον  ἐπλούτησας· ὅθεν καὶ ταῖς θείαις, συγγραφαῖς κεχρημένος, πιστοὺς ἐπεστήριξας,  καὶ ἀπίστους ἐπέστρεψας, ἱεράρχα ᾽Αμβρόσιε. Πρέσβευε Χριστῷ τῷ Θεῷ τῶν  πταισμάτων ἄφεσιν δωρήσασθαι, τοῖς ἑορτάζουσι πόθῳ τὴν ἁγίαν μνήμην σου.
Καὶ νῦν.  Θεοτοκίον.
Τὴν οὐράνιον Πύλην καὶ  Κιβωτόν, τὸ πανάγιον ῎Ορος τὴν φωταυγῆ, Νεφέλην ὑμνήσωμεν, τὴν οὐράνιον Κλίμακα,  τὸν λογικὸν Παράδεισον, τῆς Εὔας τὴν λύτρωσιν, τῆς οἰκουμένης πάσης, τὸ μέγα  Κειμήλιον· ὅτι σωτηρία, ἐν αὐτῇ διεπράχθη, τοῦ κόσμου καὶ ἄφεσις τῶν πολλῶν  ἐγκλημάτων· διὰ τοῦτο βοῶμεν αὐτῇ· Πρέσβευε τῷ σῷ Υἱῷ καὶ Θεῷ, τῶν πταισμάτων  ἄφεσιν δωρήσασθαι, τοῖς προσκυνοῦσιν ἐν πίστει, τὸν ἄχραντον τόκον σου.
῍Η  Σταυροθεοτοκίον.
Ἐν τῷ πάθει ἐστῶσα τοῦ σοῦ  Υἱοῦ, τῷ Σταυρῷ πλησιάζουσα μητρικῶς, δακρύων προσχύσεσι, λουομένη ἐκραύγαζες·  Οἴμοι θεῖε Λόγε!, πῶς φέρεις ραπίσματα, ἐμπτυσμούς καὶ μάστιγας, Σταυρὸν καὶ τὸν  θάνατον; ὅμως ὑπὲρ γένους, σωτηρίας βροτείου, ἑκὼν ταῦτα ὑφίστασαι. Οὕτω Σῶτερ  φιλάνθρωπε, ἡ Θεοτόκος ἐβόα σοι· ἣν περ προβαλλόμενοι σοί, εἰς πρεσβείαν,  Δέσποτα αἰτούμεθα, ἵνα πλουσίως παράσχῃς, ἡμῖν τὰ ἐλέη σου.

ᾨδὴ δ΄.
Δι’ ἀγάπησιν Οἰκτίρμον τῆς  σῆς εἰκόνος, ἐπὶ Σταυροῦ σου ἔστης, καὶ ἐτάκησαν ἔθνη· σὺ γὰρ εἶ φιλάνθρωπε,  ἰσχύς μου καὶ ὕμνησις.

Ἱεράρχης ἀνεδείχΘης  χρισθεὶς τῷ μύρῳ τῷ τῆς ἱερωσύνης, τελειῶν ῾Ιερέας, πᾶσι τὴν σωτήριον,  δωρούμενος κάθαρσιν.

Συνετήρησας τὴν ποίμνην ἐκ  πάσης βλάβης, τῶν ἐναντίων μάκαρ, καὶ ᾽Αρείου τὴν πλάνην, πᾶσαν ἠμαύρωσας, τῷ  φέγγει τῶν λόγων σου.

Τῇ τοῦ Πνεύματος δυνάμει  τετειχισμένος, τὰ πονηρὰ διώκεις, τῆς κακίας παμμάκαρ, πνεύματα μὴ φέροντα, τὴν  σὴν ἐπιτίμησιν.
Θεοτοκίον.
Ὁ θελήματι τὰ πάντα  δημιουργήσας, δημιουργεῖται θέλων, ἐξ ἁγνῶν σου αἱμάτων, σώζων τοὺς εἰδότας σε,  ἁγνὴν Θεομήτορα.
῎Αλλος.  Εἰσακήκοα Κύριε.
Ὁ λειμὼν τῶν δογμάτων σου,  καὶ θεολαμπής σου βίος πανεύφημε, ὡς συνθέσεως θυμίαμα, κατευωδιάζει τὰς  αἰσθήσεις ἡμῶν.

Ἱερεῖον γενόμενος καὶ  ἱερουργὸς καὶ κάρπωμα ὅσιε πρακτικῶς ὁλοκαυτώθης Θεῷ, καὶ προσήχθης θῦμα τῇ  τραπέζῃ Χριστοῦ.

Ὁ οὐράνιος Κύριος, ἐν τῷ  στερεώματι τῷ τῆς πίστεως, ὡς ἀστέρα σε κατέπηξε, δᾳδουχοῦντα κόσμον τοῖς σοῖς  δόγμασι.
Θεοτοκίον.
Μὴ τραπεὶς τῇ θεότητι,  ὅλον ἑαυτὸν ὁ Λόγος ἐκένωσε, καὶ ἀνθρώποις προσωμίλησεν, ἐκ σοῦ σάρκα Κόρη  προσλαβόμενος.
Καταβασία.
Ῥάβδος ἐκ τῆς ρίζης  ᾽Ιεσσαί, καὶ ἄνθος ἐξ αὐτῆς Χριστέ, ἐκ τῆς Παρθένου ἀνεβλάστησας· ἐξ ὄρους ὁ  αἰνετός, κατασκίου δασέος, ἦλθες σαρκωθεὶς ἐξ ἀπειράνδρου, ὁ ἄϋλος καὶ Θεός.  Δόξα τῇ δυνάμει σου Κύριε.

ᾨδὴ ε΄
Σὺ Κύριέ μου φῶς, εἰς τὸν  κόσμον ἐλήλυθας, φῶς ἅγιον ἐπιστρέφον, ἐκ ζοφώδους ἀγνοίας, τοὺς πίστει  ἀνυμνοῦντάς σε.

Νοῦν λάμποντα φωτί, τῷ  ἀΰλῳ κτησάμενος, ἀπήστραψας ἰαμάτων, καὶ θαυμάτων ἀκτῖνας, ᾽Αμβρόσιε μακάριε.

᾽Ανήγειρας σαυτὸν ἱερὸν  καταγώγιον, τοῦ Πνεύματος, καταλύσας τοὺς ναοὺς τῶν εἰδώλων, ᾽Αμβρόσιε  θεόπνευστε.

Μεγίστων ἀρετῶν, φωταυγείᾳ  λαμπόμενον, ᾐδέσθησαν βασιλεῖς σε, καὶ τὸν ὅρον τῆς γλώττης, τῆς σῆς οὐ  παρεσάλευσαν.
Θεοτοκίον.
Βουλήματι τὸ πᾶν ὁ σοφῶς  ἐργαζόμενος, βουλόμενος ἀναπλάσαι, τοὺς ἀνθρώπους Παρθένε, τὴν σὴν γαστέρα  ᾤκησεν.
῎Αλλος. ῎Ινα  τί με ἀπώσω.
Ἐν τῇ θείᾳ σου μνήμῃ,  ἱερέων θίασος Πάτερ ἀγάλλεται, καὶ πιστῶν χορεῖαι, σὺν ᾽Αγγέλοις ἀΰλοις  εὐφραίνονται, καὶ τρυφᾷ σκιρτῶσα, πνευματικῶς ἡ ᾽Εκκλησία, ἐν τοῖς λόγοις σου  Πάτερ ᾽Αμβρόσιε.

Γεωργὸς ἀνεδείχθης, τέμνων  τὴν τῆς πίστεως εὐθεῖαν ἄρουραν, καὶ διδασκαλίας, ἐπισπείρων θεόσοφε δόγματα,  καὶ αὐξήσας στάχυν, καρποφορεῖς τῇ ᾽Εκκλησίᾳ τόν οὐράνιον ἄρτον τοῦ Πνεύματος.

'Αβραὰμ τὴν θυσίαν, καὶ  τὴν ἄμεμπτον πίστιν ἐχαρακτήρισας, ᾽Ισαὰκ ὡς ἄλλον, τὴν ψυχὴν θυσιάσαι  προθέμενος, τῷ τοῦ Κτίστου πόθῳ· καὶ μὴ τρωθεὶς τῇ ἀπιστίᾳ ἐχρημάτισας φίλος τοῦ  Κτίστου σου.
Θεοτοκίον.
Κόσμου οὖσα προστάτις  Μῆτερ ἀειπάρθενε, σύ με κυβέρνησον, καὶ ὁδήγησόν με, εἰς εὐθείαν ὁδὸν καὶ  κατεύθυνον, πρὸς δικαιοσύνης, τρίβους, ὀρθὰς τὸν λογισμόν μου, τῆς ψυχῆς τὰς  πορείας ἰθύνουσα.
Καταβασία.
Θεὸς ὢν εἰρήνης, Πατὴρ  οἰκτιρμῶν, τῆς μεγάλης βουλῆς σου τὸν ῎Αγγελον, εἰρήνην παρεχόμενον, ἀπέστειλας  ἡμῖν· ὅθεν θεογνωσίας, πρὸς φῶς ὁδηγηθέντες, ἐκ νυκτός ὀρθρίζοντες, δοξολογοῦμέν  σε Φιλάνθρωπε.
Θεοτοκίον.
Σκέπην καὶ καταφυγήν, καὶ  τεῖχος ὄντως ἀκράδαντον, ἡ πόλις σου σὲ πιστῶς, κεκτημένη Δέσποινα, δυσχερῶν ἐκ  θλίψεων, καὶ κινδύνων πάντων, ἐκλυτροῦται ταῖς πρεσβείαις σου.
῾Ο Εἱρμός.
Ἱλάσθητί μοι Σωτήρ· πολλαὶ  γὰρ αἱ ἀνομίαι μου, καὶ ἐκ βυθοῦ τῶν κακῶν, ἀνάγαγε δέομαι· πρὸς σὲ γὰρ ἐβόησα,  καὶ ἐπάκουσόν μου, ὁ Θεὸς τῆς σωτηρίας μου.
Καταβασία.
Σπλάγχνων Ἰωνᾶν ἔμβρυον  ἀπήμεσεν, ἐνάλιος θήρ, οἶον ἐδέξατο· τῇ Παρθένῳ δέ, ἐνοικήσας ὁ Λόγος καὶ σάρκα  λαβών, διελήλυθε φυλάξας ἀδιάφθορον· ἧς γὰρ οὐχ ὑπέστη ρεύσεως, τὴν τεκοῦσαν  κατέσχεν ἀπήμαντον.

Κοντάκιον.  ῏Ηχος γ΄. Θείας πίστεως.
Θείοις δόγμασι  περιαστράπτων, ἀπημαύρωσας ᾽Αρείου πλάνην, ἱερομύστα καὶ ποιμὴν ὦ ᾽Αμβρόσιε·  θαυματουργῶν δὲ δυνάμει τοῦ Πνεύματος, πάθη ποικίλα σαφῶς ἐθεράπευσας· Πάτερ  ὅσιε, Χριστὸν τὸν Θεὸν ἱκέτευε, δωρήσασθαι ἡμῖν τὸ μέγα ἔλεος.
Ὁ Οἶκος.
Ἐκ τῆς θεολογικῆς καὶ  ὑψηλῆς σοφίας σου, ἔμπλησόν μου τὸν νοῦν, τὸν πτωχὸν καὶ ταλαίπωρον, ὅπως  ἀνυμνήσω τὸν βίον σου Πάτερ· οὐ γὰρ ἰσχύσω λόγον προσάξαι σοι, εἰ μὴ σὺ παράσχῃς  μοι λόγον καὶ γνῶσιν, ἰσχὺν καὶ σύνεσιν, ὅπως ἐκ τῶν σῶν τὰ σὰ προσφέρω σοι,  ἐκεῖθεν ἔχων ἀφορμάς, καὶ στεφανώσω τὴν σεπτὴν καὶ ἁγίαν κορυφήν σου, σὺν τοῖς  πιστοῖς ἀνακράζων· Πάτερ ῞Οσιε, Χριστὸν τὸν Θεὸν ἱκέτευε, δωρήσασθαι ἡμῖν τὸ  μέγα ἔλεος.

Συναξάριον.
Τῇ Ζ' τοῦ αὐτοῦ μηνός,  μνήμη τοῦ ὁσίου Πατρὸς ἡμῶν ᾽Αμβροσίου, Ἐπισκόπου Μεδιολάνων.
Στίχοι.
Τὸ φθαρτὸν ᾽Αμβρόσιος  ἐκδὺς σαρκίον,
Θείας μετέσχεν ἀμβροσίας  ἀξίως.
῾Εβδόμῃ ᾽Αμβρόσιος ποτὶ  ἄμβροτον ἤλυθεν οὖδας.

Τῇ αὐτῇ ἡμέρᾳ,  Μνήμη τοῦ Ἁγίου Μάρτυρος Ἀθηνοδώρου.
Στίχοι
Χαίρων Ἀθηνόδωρος,  εἰ τμηθῇ ξίφει,
Ἀφῃρέθη τὸ πνεῦμα  καὶ πρὸ τοῦ ξίφους.

Τῇ αὐτῇ ἡμέρᾳ, ὁ  Ἅγιος Νεόφυτος, ἐν τῇ θαλάσσῃ βληθείς, τελειοῦται.
Στίχοι
Θανὼν ὁ Νεόφυτος  ὑδάτων μέσον,
Παρ᾿ ὑδάτων ζῇ  μυστικῶν διεξόδους.

Τῇ αὐτῇ ἡμέρᾳ, ὁ  Ἅγιος Δομέτιος, ξίφει τελειοῦται.
Στίχοι
Δὸς Δομέτιε  Χριστομάρτυς καὶ λάβε.
Δὸς τὴν κεφαλήν,  καὶ λάβε στέφος μέγα.

Τῇ αὐτῇ ἡμέρᾳ, οἱ  Ἅγιοι Ἰσίδωρος, Ἀκεψιμᾶς, καὶ Λέων πυρὶ τελειοῦνται.
Στίχοι
Διττοῖς συνάθλοις  Ἰσίδωρε συμφλέγου·
Ἴσων γὰρ αὐτοῖς  δωρεῶν Θεοῦ τύχης.

Τῇ αὐτῇ ἡμέρᾳ, ὁ  Ἅγιος Ἀμμοῦν, Ἐπίσκοπος Νητρίας, ἐν εἰρήνῃ τελειοῦται.
Στίχοι
Ἀμμοῦν πατρὸς  κατεῖδες Νητρία τρία,
Κόσμου φυγήν,  ἄσκησιν, ἔξοδον βίου.

Τῇ αὐτῇ ἡμέρᾳ, οἱ  Ἅγιοι Μάρτυρες, Γαϊανὸς καὶ Γάϊος, πυρὶ τελειοῦνται.
Στίχοι
Ἂν καὶ καμίνου  Γάϊε βληθῇς μέσον,
Σοῦ Γαϊανὸς οὐκ  ἀφέξομαι λέγει.

Τῇ αὐτῇ ἡμέρᾳ, οἱ  Ἅγιοι τριακόσιοι Μάρτυρες, οἱ ἐν Ἀφρικῇ, ξίφει τελειοῦνται.
Στίχοι
Δόξης ὑπὲρ σῆς, ὦ  Τριάς, τετμημένην,
Διπλοτριπλῆν  δέχου με ἑξηκοντάδα.

Τῇ αὐτῇ ἡμέρᾳ, ὁ  Ὅσιος, Ἰγνάτιος, ὁ πλησίον τῶν Βλαχερνῶν κείμενος, ἐν εἰρήνῃ τελειοῦται.
Στίχοι
Πλήρης ἀπῆλθες  πράξεων χρηστῶν Πάτερ,
Ἐκ τοῦ ματαίου  καὶ κακῶν πλήρους βίου.

Τῇ αὐτῇ ἡμέρᾳ,  Μνήμη τοῦ Ὁσίου πατρὸς ἡμῶν Παύλου Μοναχοῦ, τοῦ ὑποτακτικοῦ.

Τῇ αὐτῇ ἡμέρᾳ,  Μνήμη τῶν ἁγίων Μαρτύρων Πρίσκου, Μαρτίνου καὶ Νικολάου· ὧν ὁ μὲν λιμῷ, ὁ δὲ  πέλεξι κατακοπείς, ὁ δὲ τρίτος διὰ πυρός, ἐτελειώθησαν· Ἡ δὲ σύναξις αὐτῶν  τελεῖται πλησίον τοῦ τείχους τῶν Βλαχερνῶν.
Στίχοι
Λιμῷ θανόντα  Πρίσκον ἄρτου γηΐνου,
Ὁ Χριστὸς ἄρτον  ψωμιεῖ τῶν Ἀγγέλων.
Πέλεξι  συγκόπτουσι Μαρτίνου κρέα,
Κρεῶν μακέλλαις  δυσσεβεῖς ἀνθρωπίνων.
Ἐξῆλθε δόγμα  δαίμοσι πλάνης θύειν,
Οἷς, Νικόλαε, μὴ  θύων, εἰς πῦρ θύῃ.

Τῇ αὐτῇ ἡμέρᾳ, τὰ  Ἐγκαίνια τῆς Ὑπεραγίας Θεοτόκου, ἐν τοῖς Κουράτορος.

Ἧς ταῖς ἁγίαις  πρεσβείαις, ὁ Θεός, ἐλέησον καὶ σῶσον ἡμᾶς Ἀμήν.

ᾨδὴ  ζ'
«Ἐν τῇ καμίνῳ,  Ἀβραμιαῖοι Παῖδες τῇ Περσικῇ, πόθῳ εὐσεβείας μᾶλλον ἢ τῇ φλογί, πυρπολούμενοι  ἐκραύγαζον· Εὐλογημένος εἶ, ἐν τῷ ναῷ τῆς δόξης σου Κύριε».

Ὁ θεῖος φθόγγος,  τῶν σῶν δογμάτων Πάτερ πάνσοφε, ὥσπερ ἀστραπὴ διῆλθε πᾶσαν τὴν γῆν, καὶ θαυμάτων  ἡ ἐπίδειξις, ὡς φῶς ἐξήστραψε, τὰς ἐν ζόφῳ καρδίας λαμπρύνουσα.

Νομοθεσίαις, ταῖς  τοῦ Σωτῆρος σὺ ἑπόμενος, Πάτερ τὸ δοθὲν σοι τάλαντον ἐμμελῶς, ὡς οἰκέτης  ἀγαθότητος, ἐπολυπλασίασας, δεσποτικῆς χαρᾶς ἀξιούμενος.

Ἀναστομώσας, τὴν  θεολόγον σου διάνοιαν, ῥεῖθρα ἱερῶν δογμάτων ποταμηδόν, ἐπαφῆκας καταρδεύοντα,  πιστῶν τὸ πλήρωμα, ἱερομύστα Πάτερ Ἀμβρόσιε.
Θεοτοκίον
Ἰδοὺ Παρθένε· Ἐν  τῇ γαστρί σου σὺ συνέλαβες, Λόγον, τοῦ Πατρὸς συνάναρχον καὶ σαρκί, ἀπεκύησας  δωρούμενον, πᾶσιν ἀνάκλησιν, τοῖς ἐξ Ἀδὰμ πεσοῦσι Πανάμωμε.
Ἄλλος
Οἱ ἐκ  τῆς   Ἰουδαίας
Ἀκηλίδωτον ὤφθης,  ἀρετῶν θεομάκαρ, ἀξίως ἔσοπτρον, καθαρὰς τὰς ἐμφάσεις, τῆς πίστεως δεικνύον, καὶ  φωτίζον τοὺς ψάλλοντας· Ὁ τῶν Πατέρων ἡμῶν, Θεὸς εὐλογητός εἶ.

Σοῦ ὁ βίος  Θεόφρον, ὑποτύπωσις ὤφθη, Ἀρχιερέων σαφῶς, καὶ ὄρος ὀρθοδόξων, τῶν πίστει  μελῳδούντων, καὶ Θεῷ ἐκβοώντων ἀεί· Ὁ τῶν Πατέρων ἡμῶν, Θεὸς εὐλογητός εἶ.

Μέτριος μὲν τὸν  τρόπον, ὑψηλὸς δὲ τὸν λόγον, Πάτερ Ἀμβρόσιε, αἰδέσιμος τὸν βίον, καὶ πίστει  ἀνεδείχθης, ἀκλινὴς ἐν τῷ ψάλλειν σε, ὁ τῶν Πατέρων ἡμῶν, Θεός εὐλογητὸς εἶ.
Θεοτοκίον
Θελητὴν τοῦ  ἐλέους, ὃν ἐγέννησας Μῆτερ, νῦν ἐκδυσώπησον, ῥυσθῆναι τῶν πταισμάτων, ψυχῆς τε  μολυσμάτων, τοὺς ἐν πίστει κραυγάζοντας· Ὁ τῶν Πατέρων ἡμῶν, Θεὸς εὐλογητὸς εἶ.
Καταβασία.
Οἱ Παῖδες εὐσεβείᾳ  συντραφέντες, δυσσεβοῦς προστάγματος καταφρονήσαντες, πυρὸς ἀπειλὴν οὐκ  ἐπτοήθησαν, ἀλλ' ἐν μέσῳ τῆς φλογὸς ἑστῶτες ἔψαλλον. ῾Ο τῶν Πατέρων, Θεὸς  εὐλογητὸς εἶ.

ᾨδὴ η΄.
Χεῖρας ἐκπετάσας Δανιήλ,  λεόντων χάσματα, ἐν λάκκῳ ἔφραξε· πυρὸς δὲ δύναμιν ἔσβεσαν, ἀρετὴν  περιζωσάμενοι, οἱ εὐσεβείας ἐρασταί, Παῖδες κραυγάζοντες· Εὐλογεῖτε, πάντα τὰ  ἔργα Κυρίου τὸν Κύριον.

Νεκρώσας τὰ μέλη  καὶ νεκρόν, σαρκὸς τὸ φρόνημα, ἀπεργασάμενος, ψυχὴν ἐζώωσας Ὅσιε, καὶ πηγὴν  θαυμάτων ἔβλυσας, τοῖς νεκρωθεῖσιν ἐκ παθῶν, ζωὴν παρέχουσαν, τοῖς βοῶσι· Πάντα  τὰ ἔργα ὑμνεῖτε τὸν Κύριον.

Ἔγνως τὴν  μετάθεσιν Σοφέ, τὴν ἐκ τοῦ σώματος, θείῳ ἐν Πνεύματι, προφητικώτατα· ταύτην γάρ,  τοῖς συνοῦσι διεσάφησας, καὶ ἐν χαρᾷ πρὸς οὐρανόν, βοῶν ἀνέδραμες· Εὐλογεῖτε,  πάντα τὰ ἔργα Κυρίου τὸν Κύριον.

Σῶμα καὶ καρδίαν  καὶ τὸν νοῦν, προκαθηράμενος, παθῶν συγχύσεως, πυρφόρον ἔλλαμψιν ἄνωθεν,  εἰσεδέξω τὴν τοῦ Πνεύματος, ὥσπερ οἱ θεῖοι μαθηταί, βοῶν Ἀμβρόσιε· Εὐλογεῖτε,  πάντα τὰ ἔργα Κυρίου τὸν Κύριον.
Θεοτοκίον
Ὤφθης ὑπερτέρα  οὐρανῶν, Θεὸν οὐράνιον ἀποκυήσασα, τὸν τὰ ἐπίγεια Πάναγνε, οὐρανοῖς ἐπισυνάψαντα,  καὶ τὴν ἐπίγνωσιν αὐτοῦ, πᾶσι παρέχοντα, τοῖς βοῶσι· Πάντα τὰ ἔργα ὑμνεῖτε τὸν  Κύριον.
Ἄλλος
Μουσικῶν ὀργάνων
Ἀπαθείας ὄργανον  ἐδείχθης, τῶν παθῶν κοιμίζων τὰς ὀρέξεις, καὶ τὰς καρδίας τῶν πιστῶν, κραυγάζειν  διεγεῖρον· τὸν Κύριον ὑμνεῖτε, καὶ ὑπερυψοῦτε, εἰς πάντας τοὺς αἰῶνας.

Σωτηρίας πρόξενον  ἐκτήσω, τὴν τοῦ λόγου δύναμιν Παμμάκαρ, δι' ἧς ἐτράνωσας ἡμῖν, τὸν ἕνα τῆς  Τριάδος, ἀρρήτως ἐκ Παρθένου, σάρκα προσλαβόντα, βροτοῖς ὁμοουσίως.

Ἰαμάτων βρύουσι  σταγόνας, τῶν σῶν διδαγμάτων αἱ νεφέλαι, ἐξ ὧν ἀρδεύονται πιστῶν, καρδίαι τῶν  βοώντων, τὸν Κύριον ὑμνεῖτε, καὶ ὑπερυψοῦτε, εἰς πάντας τούς αἰῶνας.
Θεοτοκίον
Μακαρίζει σε  Σεμνὴ τάξις Ἀγγέλων, μεγαλύνει σε γηγενῶν φύσις· ἐν σοὶ γὰρ εὕρομεν χαράν, οἱ  πίστει σε ὑμνοῦντες, καὶ ὑπερυψοῦντες, εἰς πάντας τοὺς αἰῶνας.
῾Ο Εἱρμός.
Μουσικῶν ὀργάνων  συμφωνούντων, καὶ λαῶν ἀπείρων προσκυνούντων, εἰκόνι τῇ ἐν Δεηρᾷ, τρεῖς Παῖδες  μὴ πεισθέντες, τὸν Κύριον ἀνύμνουν, καὶ ἐδοξολόγουν, εἰς πάντας τοὺς αἰώνας.
Καταβασία.
Θαύματος ὑπερφυοῦς ἡ  δροσοβόλος, ἐξεικόνισε κάμινος τύπον·οὐ γὰρ οὓς ἐδέξατο φλέγει νέους ὡς οὐδὲ  πῦρ, τῆς Θεότητος Παρθένου ἣν ὑπέδυ νηδύν· διὸ ἀνυμνοῦντες ἀναμέλψωμεν·Εὐλογείτω  ἡ κτίσις πᾶσα τὸν Κύριον, καὶ ὑπερυψούτω εἰς πάντας τοὺς αἰώνας.

ᾨδὴ  θ'
«Λίθος  ἀχειρότμητος ὄρους, ἐξ ἀλαξεύτου σου Παρθένε, ἀκρογωνιαῖος ἐτμήθη, Χριστὸς  συνάψας, τὰς διεστώσας φύσεις· διὸ ἐπαγαλλόμενοι, σὲ Θεοτόκε μεγαλύνομεν».

Ἴδες γεγονὼς ἐν  ἐκστάσει τὰ δι᾿ αἰῶνος τοῖς Ἁγίοις, Πάτερ ἀποκείμενα γέρα· πρὸς ἃ μετέβης,  ἀποληψόμενος, τῶν σῶν καμάτων ἔνδοξε, τὰς ἀντιδόσεις εὐφραινόμενος.

Ὥριμος ὡς βότρυς  θεόφρον, ληνοῖς τοῖς ἄνω ἐπαξίως, ἀπεθησαυρίσθης πηγάζων, ἀθανασίας οἶνον  Ἀμβρόσιε, καὶ ἰαμάτων χάριτας, τοῖς εὐσεβῶς σοι προσπελάζουσιν.

Σοφίᾳ καὶ χάριτι  λάμπων, ἱερομύστα καὶ ποιμένων, μέσον ἐξαστράπτεις δογμάτων, ὀρθοδοξίᾳ Πάτερ  Ἀμβρόσιε· διὸ πίστει καὶ πόθῳ σε, ὕμνοις ἀξίως μακαρίζομεν.

Ἡμεροφαῆ σε  ἀστέρα, ἡ Ἐκκλησία κεκτημένη, σκότος διαφεύγει παντοίας, Παμμάκαρ πλάνης καὶ  ταῖς λαμπρότησι, τῶν ἱερῶν δογμάτων σου, αὐγαζομένη μακαρίζει σε.
Θεοτοκίον
Φωνήν  σοι βοῶμεν Παρθένε, περιχαρῶς τοῦ Ἀρχαγγέλου· Χαῖρε τῆς κατάρας ἡ λύσις, δεινῶν  παντοίων, χαῖρε ἡ λύτρωσις, ἡ τοὺς βροτοὺς θεώσασα, τῇ ὑπὲρ νοῦν κυοφορίᾳ σου.
Ἄλλος
Ἐξέστη ἐπὶ τούτῳ ὁ οὐρανὸς
Ἐδείχθης ὡς ἐλαία  Πάτερ σοφέ, ἐν τῷ οἴκῳ Κυρίου, κατάκαρπος, ἐξ ἧς σοφῶς, ἔπλησας λαμπάδα τῶν  ἀρετῶν, μεθ' ἧς καὶ εἰσελήλυθας, ἐν τῇ εὐωχίᾳ τῶν οὐρανῶν, ἐν οἷς συναπολαύεις,  μετὰ τῶν ἀσωμάτων, τῆς ἀκηράτου καὶ ἀΰλου ζωῆς.

Λιπάνας τὴν ψυχήν  σου ταῖς ἀρεταῖς, ἐγκρατείας ἐδείχθης διδάσκαλος, καὶ τῆς σεπτῆς, ἀρχιερωσύνης  μυσταγωγός, τοῦ βίου ὑποτύπωσις, καὶ τῆς Ἐκκλησίας φωταγωγός, καὶ στήλη τῶν  δογμάτων αἱρέσεων τὴν πλάνην, ἀδιαλείπτως στηλιτεύουσα.

Πεπλήρωκας τὸν  δρόμον Πάτερ σοφέ, καὶ τὴν πίστιν τετήρηκας ἄμεμπτον, καὶ εἰς μονάς, ἔφθασας καὶ  λήξεις τῶν οὐρανῶν, ἐν οἷς σοι καὶ ἀπόκειται, στέφανος καὶ δόξα τῶν ἀμοιβῶν,  ἀλλὰ ταῖς σαῖς πρεσβείαις, οἰκτείρησον καὶ σῶσον, ἐξ ἐπηρείας τὰς ψυχὰς ὑμῶν.
Θεοτοκίον
Ὡράθης ὦ Παρθένε  μήτηρ Θεοῦ, ὑπὲρ φύσιν τεκοῦσα ἐν σώματι, τὸν ἀγαθόν, Λόγον ἐκ καρδίας τῆς  ἑαυτοῦ· ὃν ὁ Πατὴρ ἠρεύξατο, πάντων πρὸ αἰώνων ὡς ἀγαθός, ὅν νῦν καὶ τῶν σωμάτων  ἐπέκεινα νοοῦμεν, εἰ καὶ τὸ σῶμα περιβέβληται.
Ὁ  Εἱρμὸς
«Ἐξέστη ἐπὶ τούτῳ  ὁ οὐρανός, καὶ τῆς γῆς κατεπλάγη τὰ πέρατα, ὅτι Θεός, ὤφθη τοῖς ἀνθρώποις  σωματικῶς, καὶ ἡ γαστήρ σου γέγονεν, εὐρυχωροτέρα τῶν οὐρανῶν· διό  σε Θεοτόκε, Ἀγγέλων καὶ ἀνθρώπων, ταξιαρχίαι μεγαλύνουσιν».
Καταβασία.
Μυστήριον ξένον, ὁρῶ καὶ  παράδοξον, οὐρανὸν τὸ Σπήλαιον, Θρόνον Χερουβικὸν τὴν Παρθένον· τὴν φάτνην  χωρίον· ἐν ᾧ ἀνεκλίθη ὁ ἀχώρητος, Χριστὸς ὁ Θεός· ὃν ἀνυμνοῦντες μεγαλύνομεν.

᾽Εξαποστειλάριον. Τοῖς Μαθηταῖς συνέλθωμεν.
Ὀρθοδοξίας πρόμαχος, βάσις  τῆς ᾽Εκκλησίας, ᾽Αρχιερέων ἔρεισμα, καὶ σοφὸς ποιμενάρχης, ᾽Αμβρόσιε ἀνεδείχθης,  πρὸς νομὰς εὐσεβείας, καθοδηγῶν τὸ ποίμνιον, ἀτιθάσσους ὡς θῆρας ἀποσοβῶν,  κακοδόξων φάλαγγας θεοφάντορ, τρανῶν τὸ ὁμοούσιον, τῆς ἁγίας Τριάδος.
Θεοτοκίον, ὅμοιον.
Θαῦμα φρικτὸν  Πανάμωμε! ὅτι τὸν πρὸ αἰώνων, ἐκ τοῦ Πατρὸς ἐκλάμψαντα, ὁμοούσιον Λόγον,  γεγέννηκας ἀπορρήτως· ὅθεν σε Θεοτόκον, ὁμολογοῦμεν Δέσποινα, ἀληθῶς καὶ κυρίως,  ὡς ἀληθῆ, τοῦ Θεοῦ μητέρα· ὃν ἐκδυσώπει, αὐτὸν Θεομακάριστε, ὑπὲρ γένους  ἀνθρώπων.

ΕΙΣ ΤΟΥΣ  ΑΙΝΟΥΣ
῾Ιστῶμεν στίχους δ' καὶ ψάλλομεν τὰ ἑξῆς Προσόμοια
τοῦ ῾Αγίου.
῏Ηχος α΄.  Πανεύφημοι Μάρτυρες.
Πάτερ ᾽Αμβρόσιε παθῶν, τὸν  νοῦν καθηράμενος, τῆς ἀπαθείας τὴν ἔλλαμψιν, ἀξίως εἴληφας, καὶ φωτὸς ἐδείχθης,  στῦλος προηγούμενος, λαοῦ τοῦ εὐσεβοῦς θείῳ Πνεύματι· καὶ νῦν ἱκέτευε, δωρηθῆναι  ταῖς ψυχαῖς ἡμῶν, τὴν εἰρήνην, καὶ τὸ μέγα ἔλεος.

Πάτερ ᾽Αμβρόσιε κανών,  εὐσεβείας πέφηνας, ᾽Ορθοδοξίας θεμέλιος, καὶ στῦλος ἄσειστος καὶ τῆς ᾽Εκκλησίας,  ὄργανον θεόπνευστον, ἐν Πνεύματι λαλοῦν τὰ σωτήρια, καὶ πρὸς ἐπίγνωσιν, τῆς  Τριάδος ἄγων ἅπαντας, τοὺς τῇ πλάνῃ, ὑπαχθέντας πρότερον.

Πάτερ ᾽Αμβρόσιε ὁ σὸς  ζῆλος ἀνυπέρβλητος, ὁ λόγος δὲ ἐνθεώτατος· ὅθεν ᾐδέσθησαν, τοῦτον οἷα νόμον,  θεῖον οἱ ἀνάσσοντες, καλῶς παιδαγωγούμενοι ῞Οσιε, ἐπὶ τὰ κρείττονα διὰ τοῦτο ὡς  φωστῆρά σε, ἀληθείας, μέγαν μακαρίζομεν.

Πάτερ ᾽Αμβρόσιε πηγήν,  διδαγμάτων ἔβλυσας, Χριστὸν σοφίας τὴν ἄβυσσον, ἐν σοὶ κτησάμενος· ὅθεν  κατακλύζεις, πλάνης τὰ ζιζάνια, καὶ ρύπους ἐκκαθαίρεις ἑκάστοτε, ψυχῶν μακάριε,  καὶ σωμάτων θείᾳ χάριτι, ῾Ιεράρχης, ὡς θεοειδέστατος.
Δόξα. ῏Ηχος  πλ. α΄.
Τὴν ἱεραρχικὴν ἀμπεχόνην  σου, τῆς εὐσεβείας ποικίλαις ταῖς χρόαις, λαμπροτέραν ἐτέλεσας, θεορρῆμον  ᾽Αμβρόσιε· ἐν ὁσιότητι γὰρ καὶ δικαιοσύνῃ, τὴν δεδομένην σοι ἀξίαν, καλῶς  διαγαγών, ποιμαντικῶς Θεῷ εὐηρέστησας, καὶ τῆς τῶν ᾽Αποστόλων στάσεως, ἐν  οὐρανοῖς ἠξιώθης. ᾽Αλλ' ὦ διδασκάλων ἄριστε, καὶ Ποιμένων δόξα, μὴ διαλίπῃς  πρεσβεύειν, ὑπὲρ τῶν τιμώντων σε.
Καὶ νῦν.  Θεοτοκίον.
Μακαρίζομέν σε Θεοτόκε  Παρθένε, καὶ δοξάζομέν σε οἱ πιστοὶ κατὰ χρέος, τὴν πόλιν τὴν ἄσειστον, τὸ  τεῖχος τὸ ἄρρηκτον, τὴν ἀρραγῆ προστασίαν καὶ καταφυγήν τῶν ψυχῶν ἡμῶν.

ΕΙΣ ΤΗΝ  ΛΕΙΤΟΥΡΓΙΑΝ

Τὰ  Τυπικά, οἱ Μακαρισμοί, καὶ ἐκ τῶν κανόνων τοῦ ῾Αγίου γ' καὶ στ' ᾠδή.

ΑΠΟΣΤΟΛΟΣ (13  Νοεμβρίου)
Προκείμενον.῏Ηχος α΄.
Τὸ στόμα μου λαλήσει  σοφίαν...
Στίχ.  ᾽Ακούσατε ταῦτα, πάντα τὰ ἔθνη.
Πρὸς Ἑβραίους  ᾽Επιστολῆς Παύλου τὸ ᾽Ανάγνωσμα.
'Αδελφοί, τοιοῦτος ἡμῖν  ἔπρεπεν ᾽Αρχιερεὺς ὅσιος, ἄκακος, ἀμίαντος, κεχωρισμένος ἀπὸ τῶν ἁμαρτωλῶν, καὶ  ὑψηλότερος τῶν οὐρανῶν γενόμενος· ὃς οὐκ ἔχει καθ' ἡμέραν ἀνάγκην, ὥσπερ οἱ  ἀρχιερεῖς, πρότερον ὑπὲρ τῶν ἰδίων ἁμαρτιῶν θυσίας ἀναφέρειν, ἔπειτα τῶν τοῦ  λαοῦ· τοῦτο γὰρ ἐποίησεν ἐφάπαξ, ἑαυτὸν ἀνενέγκας. ῾Ο νόμος γὰρ ἀνθρώπους  καθίστησιν ἀρχιερεῖς, ἔχοντας ἀσθένειαν· ὁ λόγος δὲ τῆς ὁρκωμοσίας τῆς μετὰ τὸν  νόμον, Υἱὸν εἰς τὸν αἰῶνα τετελειωμένον. Κεφάλαιον δὲ ἐπὶ τοῖς λεγομένοις·  τοιοῦτον ἔχομεν ᾽Αρχιερέα, ὃς ἐκάθισεν ἐν δεξιᾷ τοῦ θρόνου τῆς μεγαλωσύνης ἐν  τοῖς οὐρανοῖς, τῶν ἁγίων λειτουργὸς καὶ τῆς σκηνῆς τῆς ἀληθινῆς, ἣν ἔπηξεν ὁ  Κύριος καὶ οὐκ ἄνθρωπος.

᾽Αλληλούϊα,  ῏Ηχος β΄.
Στόμα δικαίου ἀποστάζει  σοφίαν.
Στίχ.  ῾Ο νόμος τοῦ Θεοῦ αὐτοῦ ἐν καρδίᾳ.

ΕΥΑΓΓΕΛΙΟΝ
᾽Εκ τοῦ κατὰ  Ἰωάννην
Εἶπεν ὁ Κύριος· ᾽Εγώ εἰμι  ἡ θύρα· δι' ἐμοῦ ἐάν τις εἰσέλθῃ, σωθήσεται, καὶ εἰσελεύσεται, καὶ ἐξελεύσεται,  καὶ νομὴν εὑρήσει. ῾Ο κλέπτης οὐκ ἔρχεται, εἰ μὴ ἵνα κλέψῃ καὶ θύσῃ, καὶ  ἀπολέσῃ· ἐγὼ ἦλθον ἵνα ζωὴν ἔχωσι, καὶ περισσὸν ἔχωσιν. ᾽Εγώ εἰμι ὁ ποιμὴν ὁ  καλός· ὁ ποιμὴν ὁ καλὸς τὴν ψυχὴν αὐτοῦ τίθησιν ὑπέρ τῶν προβάτων. ῾Ο μισθωτὸς  δέ, καὶ οὐκ ὢν ποιμήν, οὗ οὐκ εἰσὶ τὰ πρόβατα ἴδια, θεωρεῖ τὸν λύκον ἐρχόμενον,  καὶ ἀφίησι τὰ πρόβατα, κοιὶ φεύγει· καὶ ὁ λύκος ἁρπάζει αὐτά, καὶ σκορπίζει τὰ  πρόβατα. ῾Ο δὲ μισθωτὸς φεύγει, ὅτι μισθωτός ἐστι, καὶ οὐ μέλει αὐτῷ περὶ τῶν  προβάτων. ᾽Εγώ εἰμι ὁ ποιμὴν ὁ καλός·καὶ γινώσκω τὰ ἐμά, καὶ γινώσκομαι ὑπὸ τῶν  ἐμῶν. Καθὼς γινώσκει με ὁ Πατήρ, κᾀγὼ γινώσκω τὸν Πατέρα· καὶ τὴν ψυχήν μου  τίθημι ὑπὲρ τῶν προβάτων. Καὶ ἄλλα πρόβατα ἔχω, ἃ οὐκ ἔστιν ἐκ τῆς αὐλῆς ταύτης·  κᾀκεῖνά με δεῖ ἀγαγεῖν· καὶ τῆς φωνῆς μου ἀκούσουσι· καὶ γενήσεται μία ποίμνη,  εἷς ποιμήν.

Κοινωνικόν.  Εἰς μνημόσυνον αἰώνιον.

Μεγαλυνάριον.
Χαίροις ᾽Εκκλησίας λαμπρὸς  φωστήρ· χαίροις τῆς σοφίας, ἡ κιθάρα ἡ ἐμμελής· χαίροις ὑποφῆτα, δογμάτων  ὀρθοδόξων, ᾽Αμβρόσιε παμμάκαρ, Πατέρων καύχημα.

Δίστιχον.
Γερασίμῳ ἔλλαμψον τῷ σὲ  ὑμνοῦντι
᾽Αμβρόσιε Πάτερ ἀμάρυγμα  θεῖον.
</document>
