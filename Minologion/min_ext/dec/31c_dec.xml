<?xml version="1.0" encoding="UTF-8"?>
<document book="min_ext" part="dec" name="31c_dec" title="Ἀκολουθία εὐχαριστήριος πρὸς τὸν φιλάνθρωπον Κύριον ἐπὶ τῇ αἰσίᾳ λήξει τοῦ ἔτους.">
ΑΚΟΛΟΥΘΙΑ ΕΥΧΑΡΙΣΤΗΡΙΟΣ
ΑΚΟΛΟΥΘΙΑ  ΕΥΧΑΡΙΣΤΗΡΙΟΣ
ΠΡΟΣ ΤΟΝ  ΦΙΛΑΝΘΡΩΠΟΝ ΚΥΡΙΟΝ
ΕΠΙ Τῌ ΑΙΣΙᾼ  ΛΗΞΕΙ ΤΟΥ ΕΤΟΥΣ
ΨΑΛΛΟΜΕΝΗ Τῌ  ΛΑ' ΔΕΚΕΜΒΡΙΟΥ

Ποίημα  Γερασίμου Μοναχοῦ Μικραγιαννανίτου
῾Υμνογραφου  τῆς Μεγάλης τοῦ Χριστοῦ ᾽Εκκλησίας

ΕΝ Τῼ ΕΣΠΕΡΙΝῼ

Μετὰ  τὸν Προοιμιακὸν καὶ τὰ συνήθη ψάλλομεν τὰ ἑξῆς Προσόμοια.
῏Ηχος δ'. ῾Ως  γενναῖον ἐν Μάρτυσι.
᾽Ικεσίαις, Φιλάνθρωπε, καὶ  ἀπαύστοις δεήσεσι τῆς ἁγνῶς τεκούσης σε ὑπὲρ ἔννοιαν καὶ τῶν ἀΰλων ᾽Αγγέλων σου  καὶ πάντων ῾Αγίων σου ἐκπεράσαντες καλῶς τὴν τοῦ χρόνου περίοδον δυσωποῦμέν σε,  τὰ ἐλέη σου δίδου ἡμῖν, Λόγε, καὶ τῷ ἤδη ἀρχομένῳ ἐνιαυτῷ ὡς φιλάνθρωπος.

Γλῶσσα πᾶσα πρὸς αἴνεσιν  συγκινείσθω νῦν βρότειος , τῇ πολλῇ χρηστότητι τοῦ Παντάνακτος· ὅτι πλουσίως  ἐξέχεεν ἡμῖν ὡς φιλάνθρωπος δωρεὰς τὰς ἀγαθάς τῆς αὐτοῦ ἀγαθότητος, ἵνα τύχωμεν  τῆς αὐτοῦ εὐσπλαγχνίας καὶ τῷ ἤδη ἀρχομένῳ νέῳ ἔτει εἰς σωτηρίαν καὶ λύτρωσιν.
Δόξα. ῏Ηχος  β'.
Προσφορὰν τελείαν καὶ  ἄμωμον τὴν τῶν χειλέων ἡμῶν αἴνεσιν πρόσδεξαι, Κύριε, ἣν ἐν κατανύξει σοι ᾄδομεν  τῇ συμπληρώσει τοῦ ἔτους· καὶ εὐγνωμόνως δοξολογοῦμεν τοὺς πολλούς σου  οἰκτιρμούς· ὅτι ἐν αὐτῷ εὐσπλάγχνως ἡμῖν ἐπέβλεψας καὶ ἐν σοφίᾳ ἐκυβέρνησας·  ἀλλὰ μὴ ἀντανέλῃς ἀφ ἡμῶν τὰ ἐλέη σου καὶ τῷ ἀρχομένῳ νέῳ ἐνιαυτῷ ἵνα πιστῶς  βοῶμέν σοι· Μέγας εἶ, Κύριε, καὶ τῆς μεγαλωσύνης σου οὐκ ἔστι πέρας· σοφῶς γὰρ  πάντα διέπεις πρὸς τὸ συμφέρον ἡμῶν καὶ σωτηρίαν αἰώνιον.
Καὶ νῦν. ῾Ο  αὐτός.
Αὐγούστου μοναρχήσαντος  ἐπὶ τῆς γῆς ἡ πολυαρχία τῶν ἀνθρώπων ἐπαύσατο· καὶ σοῦ ἐνανθρωπήσαντος ἐκ τῆς  ῾Αγνῆς ἡ πολυθεΐα τῶν εἰδώλων κατήργηται. ῾Υπὸ μίαν βασιλείαν ἐγκόσμιον αἱ  πόλεις γεγένηνται· καὶ εἰς μίαν Δεσποτείαν Θεότητος τὰ ῎Εθνη ἐπίστευσαν.  ᾽Απεγράφησαν οἱ λαοὶ τῷ δόγματι τοῦ Καίσαρος· ἐπεγράφημεν οἱ πιστοί ὀνόματι  θεότητος σοῦ τοῦ ἐνανθρωπήσαντος Θεοῦ ἡμῶν. Μέγα σου τὸ ἔλεος δόξα σοι.

Εἴσοδος. Φῶς  ἱλαρόν, τὸ Προκείμενον τῆς ἡμέρας καὶ τὰ ᾽Αναγνώσματα.
Προφητείας  ῾Ησαΐου τὸ ᾽Ανάγνωσμα.
(Κεφ. μ' 1,  8).
Παρακαλεῖτε, παρακαλεῖτε  τὸν λαόν μου, λέγει ὁ Θεός. Ἱερεῖς, λαλήσατε εἰς τὴν καρδίαν ῾Ιερουσαλήμ,  παρακαλέσατε αὐτήν· ὅτι ἐπλήσθη ἡ ταπείνωσις αὐτῆς, λέλυται αὐτῆς ἡ ἁμαρτία· ὅτι  ἐδέξατο ἐ χειρὸς Κυρίου διπλᾶ τὰ ἁμαρτήματα αὐτῆς. Φωνὴ βοῶντος ἐν τῇ ἐρήμῳ·  ἑτοιμάσατε τὴν ὁδὸν Κυρίου. εὐθείας ποιεῖτε τὰς τρίβους τοῦ Θεοῦ ἡμῶν. Πᾶσα  φάραγξ πληρωθήσεται καὶ πᾶν ὄρος καὶ βουνὸς ταπεινωθήσεται, καὶ ἔσται πάντα τὰ  σκολιὰ εἰς εὐθεῖαν καὶ ἡ τραχεῖα εἰς ὁδοὺς λείας· καὶ ὀφθήσεται ἡ δόξα Κυρίου,  καὶ ὄψεται πᾶσα σάρξ τὸ σωτήριον τοῦ Θεοῦ, ὅτι Κύριος ἐλάλησε. Φωνὴ λέγοντος·  βόησον· καὶ εἶπα· τί βοήσω; πᾶσα σάρξ χόρτος, καὶ πᾶσα δόξα ἀνθρώπου ὡς ἄνθος  χόρτου· ἐξηράνθη ὁ χόρτος, καὶ τὸ ἄνθος ἐξέπεσε, τὸ δὲ ρῆμα τοῦ Θεοῦ ἡμῶν μένει  εἰς τὸν αἰῶνα.
Προφητείας  ῾Ησαΐου τὸ ᾽Ανάγνωσμα.
(Κεφ. μ΄ 9,  17).
Ἐπ᾿ ὄρος ὑψηλὸν ἀνάβηθι, ὁ  εὐαγγελιζόμενος Σιών· ὕψωσον ἐν ἰσχύϊ τὴν φωνή σου, ὁ εὐαγγελιζόμενος  ῾Ιερουσαλήμ· ὑψώσατε, μὴ φοβεῖσθε· εἰπὸν ταῖς πόλεσιν ᾿Ιούδα· ἰδοὺ ὁ Θεὸς ὑμῶν.  Ἰδοὺ Κύριος Κύριος μετὰ ἰσχύος ἔρχεται καὶ ὁ βραχίων μετὰ κυρίας· ἰδοὺ ὁ μισθὸς  αὐτοῦ μετ᾿ αὐτοῦ καὶ τὸ ἔργον ἐναντίον αὐτοῦ. Ὡς ποιμὴν ποιμανεῖ τὸ ποίμνιον  αὐτοῦ καὶ τῷ βραχίονι αὐτοῦ συνάξει ἄρνας καὶ ἐν γαστρὶ ἐχούσας παρακαλέσει. Τί  ἐμέτρησε τῇ χειρὶ τὸ ὕδωρ καὶ τὸν οὐρανὸν σπιθαμῇ καὶ πᾶσαν τὴν γῆν δρακί; τίς  ἔστησε τὰ ὄρη σταθμῷ καὶ τὰς νάπας ζυγῷ; Τίς ἔγνω νοῦν Κυρίου, καὶ τίς αὐτοῦ  σύμβουλος ἐγένετο, ὃς συμβιβᾷ αὐτόν; Ἢ πρὸς τίνα συνεβουλεύσατο καὶ συνεβίβασεν  αὐτόν; ἢ τίς ἔδειξεν αὐτῷ κρίσιν; ἢ ὁδὸν συνέσεως τίς ἔδειξεν αὐτῷ; Εἰ πάντα τὰ  ἔθνη ὡς σταγὼν ἀπὸ κάδου καὶ ὡς ροπὴ ζυγοῦ ἐλογίσθησαν καὶ ὡς σίελος  λογισθήσονται· Ὁ δὲ Λίβανος οὐ ἱκανὸς εἰς καῦσιν, καὶ πάντα τὰ τετράποδα οὐ  ἱκανὰ εἰς ὁλοκάρπωσιν, καὶ πάντα τὰ ἔθνη ὡς οὐδέν εἰσι καὶ εἰς οὐδὲν ἐλογίσθησαν  αὐτῷ.
Προφητείας  ῾Ησαΐου τὸ ᾽Ανάγνωσμα.
(Κεφ. μ' 18,  24).
Τίνι ὡμοιώσατε Κύριον καὶ  τίνι ὁμοιώματι ὡμοιώσατε αὐτόν; Μὴ εἰκόνα ἐποίησε τέκτων, ἢ χρυσοχόος χωνεύσας  χρυσίον περιεχρύσωσεν αὐτόν, ὁμοίωμα κατεσκεύασεν αὐτόν; Ξύλον γὰρ ἄσηπτον  ἐκλέγεται τέκτων καὶ σοφῶς ζητεῖ πῶς στήσει εἰκόνα αὐτοῦ καὶ ἵνα μὴ σαλεύητε. Οὐ  γνώσεσθε; οὐ ἀκούσεσθε; οὐ ἀνηγγέλη ἐξ ἀρχῆς ὑμῖν; οὐ ἔγνωτε τὰ θεμέλια τῆς γῆς;  Ὁ κατέχων τὸν γῦρον τῆς γῆς, καὶ οἱ ἐνοικοῦντες ἐν αὐτῇ ὡς ἀκρίδες, ὁ στήσας ὡς  καμάραν τὸν οὐρανὸν καὶ διατείνας ὡς σκηνὴν κατοικεῖν, ὁ διδοὺς ἄρχοντας ὡς  οὐδὲν ἄρχειν, τὴν δὲ γῆν ὡς οὐδὲν ἐποίησεν. Οὐ γὰρ μὴ φυτεύσωσιν, οὐδὲ μὴ  σπείρωσιν, οὐδὲ μὴ ριζωθῇ εἰς τὴν γῆν ἡ ρίζα αὐτῶν· ἔπνευσεν ἐπ᾿ αὐτοὺς καὶ  ἐξηράνθησαν, καὶ καταιγὶς ὡς φρύγανα λήψεται αὐτούς.

Εἰς τὴν Λιτὴν.
᾽Ιδιόμελα.
῏Ηχος α'.
῾Ο οὐρανὸς καὶ ἡ γῆ ἔργα  σῶν χειρῶν εἰσί, Κύριε, καὶ πάντα δουλεύουσι τῷ παντουργῷ σου νεύματι· σὺ γὰρ  χρόνους καὶ καιρούς ἔθου τῇ σῇ ἐξουσίᾳ καὶ πάντα ἡμῖν δέδωκας εἰς περιποίησιν  ἡμῶν καὶ σοφὴν κυβέρνησιν ὁ ὑπεράνω χρόνων καὶ καιρῶν ὡς βασιλεὺς προάναρχος·  διὸ τῇ τοῦ χρόνου διελεύσει δίδου ἡμῖν πταισμάτων ἄφεσιν καὶ τὸ μέγα ἔλεος.
῏Ηχος β'.
Εὐχαρίστοις φωναῖς, Κύριε,  τὸ σὸν ἄμετρον δοξάζομεν ἔλεος ὅτι ηὐδόκησας ἡμᾶς καλῶς διαδραμεῖν πάσας τὰς  ἡμέρας τοῦ ἀποιχομένου ἔτους. ᾽Αλλὰ, Κύριε καὶ Δέσποτα, ἡμῶν τῆς οὐρανίου  βασιλείας σου ἀξίωσον ἡμᾶς ὅτι σὸν ἐσμὲν ποίμνιον.
῏Ηχος γ'.
᾽Εξ οὐρανοῦ ἐπίβλεψον,  Κύριε, καὶ τεῖνον οὖς εὐήκοον ἐπὶ τὸν λαόν σου τὸν εἰς σὲ ἐλπίζοντα καὶ πιστῶς  σοι λατρεύοντα· καὶ ὡς θυσίαν δέξαι καθαρὰν τὴν τῶν χειλέων ἡμῶν αἴνεσιν τῇ  περαιώσει τῶν τοῦ ἔτους ἡμερῶν· ἐν ᾧ τῆς σῆς χρηστότητος πολλαχῶς ἐγεύθημεν καὶ  τῶν ἀγαθῶν σου τοὺς καρποὺς ἐτρυγήσαμεν ἀπαύστως ἀπεκδεχόμενοι τὸ μέγα σου  ἔλεος.
Δόξα. Καὶ νῦν.  ῏Ηχος δ'.
Ὁ ἐκ ΠαρΘένου μορφωθεὶς τὸ  καθ' ἡμᾶς καὶ θεώσας τὸ πρόσλημμα Κύριε· ὁ χρόνους καὶ καιροὺς πανσόφως  διαθέμενος εἰς τὴν πολύτροπον ἡμῶν κυβέρνησιν· ὁ καὶ τὸν διεληλυθότα χρόνον  ἐνισχύσας ἡμᾶς εὐσεβῶς διελθεῖν δέξαι τὴν παροῦσαν ἡμῶν αἴνεσιν ὡς εὐῶδες  θυμίαμα καὶ προσφορὰν χαριστήριον καὶ κατάπεμψον ἡμῖν τὰ πλούσια ἐλέη σου ὡς  ἐλεήμων καὶ φιλάνθρωπος.

Εἰς τὸν  στίχον, στιχηρὰ Προσόμοια.
῏Ηχος δ'.  ῎Εδωκας σημείωσιν.
Χρόνου τὴν περίοδον  θεοπρεπῶς διανύσαντες ἀνυμνοῦμέν σε, Κύριε· σὺ γὰρ ὡς φιλάνθρωπος ἐκ Παρθένου  Κόρης, ἡμῖν ὡμοιώθης δίχα τροπῆς τε καὶ φυρμοῦ καὶ καθυπέδειξας βίον ἔνθεον,  βιοῦν καὶ πολιτεύεσθαι ὡς ἂν τῆς ἄνω λαμπρότητος καὶ τῆς δόξης τῆς κρείττονος  κοινωνοὶ ἐποφθείημεν.

Στίχ.  Σοὶ πρέπει ὕμνος ὁ Θεὸς ἐν Σιὼν καὶ σοὶ ἀποδοθήσεται εὐχὴ ἐν ῾Ιερουσαλήμ.

Αἶνον χαριστήριον ἀπὸ  ψυχῆς σοι προσᾴδομεν οἱ ἱκέται σου Κύριε, τυχόντες τῶν δώρων σου καὶ τῶν  οἰκτιρμῶν σου καὶ τῆς σωστικῆς σου προνοίας, Δέσποτα Χριστέ, κατὰ τὸν χρόνον τὸν  ἀπερχόμενον· παρεῖδες γάρ, φιλάνθρωπε, ἡμῶν τὰ ἄπειρα πταίσματα καὶ πλουσίως  ἐξέχεας ἐφ ἡμᾶς τὰ ἐλέη σου.

Στίχ.  Κύριε ὁ Κύριος ἡμῶν, ὡς θαυμαστὸν τὸ ὄνομά σου ἐν πάσῃ τῇ γῇ.

῎Αγγελοι τὸ κράτος σου ἐν  οὐρανοῖς μεγαλύνουσιν, ἀσιγήτοις ἐν στόμασιν ἡμεῖς δὲ, φιλάνθρωπε, οἱ γήϊνοι  κάτω καθ' ἑκάστην ὥραν δοξολογοῦμεν εὐσεβῶς τὴν ὑπὲρ ἔννοιαν δυναστείαν σου καὶ  ἐξαιρέτως σήμερον δέξαι ἡμᾶς ἀνυμνοῦντάς σε τὴν τοῦ ἔτους συμπλήρωσιν θεαρέστως  τελέσαντας.
Δόξα. ῏Ηχος  πλ΄. δ'.
Κύριε, ὁ διὰ σπλάγχνα  οἰκτιρμῶν ἀναλαβὼν τὸ ἀνθρώπινον καὶ ἀρίστην ὁδὸν ἡμῖν ὑποδείξας, τὴν ταπείνωσιν  ὁδήγησον ἡμᾶς ἐν τοῖς δικαιώμασί σου καὶ πλήρωσον ἡμῶν τὰ αἰτήματα ἐν τῇ  συμπληρώσει τοῦ ἐνιαυτοῦ τῆς χρηστότητός σου· σοὶ γὰρ, Δέσποτα, προσπίπτομεν καὶ  θυσίαν αἰνέσεως θύομεν σοὶ τῷ Σωτῆρι τῶν ψυχῶν τῷ παρέχοντι ἡμῖν τὸ θεῖον ἔλεος.
Καὶ νῦν. ῏Ηχος  δ'.
Σπηλαίῳ παρῴκησας, Χριστὲ  ὁ Θεός, φάτνη ὑπεδέξατο. Ποιμένες δὲ καὶ Μάγοι προσεκύνησαν. Τότε δὴ τῶν  Προφητῶν ἐπληροῦτο τὸ κήρυγμα, καὶ Ἀγγέλων αἱ Δυνάμεις ἐθαύμαζον, βοῶσαι καὶ  λέγουσαι· Δόξα τῇ συγκαταβάσει σου, μόνε φιλάνθρωπε.

᾽Απολυτίκιον.
῏Ηχος δ'. Ταχὺ  προκατάλαβε.
Ὁ χρόνων ἐπέκεινα καὶ τῶν  αἰώνων Θεός, τὴν δέησιν πρόσδεξαι τῇ συμπληρώσει, Χριστέ, τοῦ ἔτους δεόμεθα,  θείαν ἰσχὺν δὲ δίδου ἐν εἰρήνῃ τελέσαι ἅμα καὶ εὐσεβείᾳ τὸ ἀρχόμενον ἔτος  πρεσβείαις τῆς Θεοτόκου, μόνε Φιλάνθρωπε.
Καὶ τὸ τῆς  ῾Εορτῆς.
῾Η γέννησίς σου, Χριστέ...

ΕΙΣ ΤΟΝ ΟΡΘΡΟΝ

Μετὰ  τὴν α' στιχολογίαν.
Κάθισμα.῏Ηχος  α'. Τὸν τάφον σου Σωτήρ.
Ὁ πάντων ποιητής καὶ Θεὸς  καὶ Δεσπότης ὁ χρόνους καὶ καιρούς διεξάγων πανσόφως, φιλάνθρωπε Κύριε, Ἰησοῦ  παντοδύναμε, τὴν τελείωσιν τοῦ ἔτους φθάσαντες ἤδη χαριστήριον, αἶνόν σοι ᾄδομεν  Λόγε, τυχεῖν τοῦ ἐλέους σου.
Καὶ τὸ τῆς  ῾Εορτῆς.
῏Ηχος δ'.  Κατεπλάγη ᾽Ιωσήφ.
Δεῦτε ἴδωμεν, πιστοί, ποῦ  ἐγεννήθη ὁ Χριστός· ἀκολουθήσωμεν λοιπόν ἔνθα ὁδεύει ὁ ἀστήρ, μετὰ τῶν Μάγων  ᾽Ανατολῆς τῶν Βασιλέων. ῎Αγγελοι ὑμνοῦσιν ἀκαταπαύστως ἐκεῖ. Ποιμένες  ἀγραυλοῦσιν ᾠδὴν ἐπάξιον. Δόξα ἐν ὑψίστοις λέγοντες τῷ σήμερον ἐν Σπηλαίῳ  τεχθέντι ἐκ τῆς Παρθένου καὶ Θεοτόκου ἐν Βηθλεὲμ τῆς ᾽Ιουδαίας.

Μετὰ  τὴν β' στιχολογίαν
Κάθισμα.῏Ηχος  δ'. Κατεπλάγη ᾽Ιωσήφ.
Ὁ τὰ πάντα συντηρῶν καὶ  συγκρατῶν ἐν τῇ δρακὶ καὶ προνοίᾳ θαυμαστῇ ἡμῖν παρέχων τὴν ζωήν, τοὺς  διελθόντας τὸ ἀποιχόμενον ἔτος πρόσδεξαι Σωτήρ ἐν εὐσπλαγχνίᾳ πολλῇ, ᾄδοντας τὰ  σὰ ξένα θαυμάσια καὶ τῆς φρικτῆς σου σαρκώσεως, Κύριε, τὸ ὑπὲρ φύσιν μυστήριον  καὶ δίδου πᾶσιν πταισμάτων λύσιν καὶ παθῶν ἀπολύτρωσιν.
Καὶ τὸ τῆς  ῾Εορτῆς, ὅμοιον.
Τί θαυμάζεις, Μαριάμ, τί  ἐκθαμβεῖσαι τῷ ἐν σοί; Ὅτι ἄχρονον Υἱόν χρόνῳ ἐγέννησα φησί τοῦ τικτομένου τὴν  σύλληψιν μὴ διδαχθεῖσα. Ἄνανδρος εἰμὶ καὶ πῶς τέξω Υἱόν; ἄσπορον γονὴν τίς  ἑώρακεν; ὅπου Θεὸς δὲ βούλεται νικᾶται φύσεως τάξις, ὡς γέγραπται. Χριστὸς  ἐτέχθη ἐκ τῆς Παρθένου ἐν Βηθλεὲμ τῆς ᾽Ιουδαίας.

Μετὰ  τὸν Πολυέλεον
Κάθισμα. ῏Ηχος  δ'. Ταχὺ προκατάλαβε.
Τὸ ἔτος περάσαντες ἐν  εὐσεβείᾳ Σωτήρ, ὑμνοῦμεν τὸ κράτος σου καὶ τοὺς πολλοὺς οἰκτιρμούς καὶ πίστει  βοῶμέν σοι· δύναμιν δίδου πᾶσι διελθεῖν θεαρέστως χρόνου τοῦ ἐπὶ θύραις τὰς  ἡμέρας ἁπάσας, πρεσβείαις τῆς Θεοτόκου καὶ πάντων τῶν ῾Αγίων σου.
Καὶ τὸ τῆς  ῾Εορτῆς.
῏Ηχος δ'.  Κατεπλάγη ᾽Ιωσήφ,
῾Ο ἀχώρητος παντὶ πῶς  ἐχωρηθη ἐν γαστρί, ὁ ἐν κόλποις τοῦ Πατρός πῶς ἐν ἀγκάλαις τῆς Μητρός; πάντως ὡς  οἶδεν, ὡς ἠθέλησε καὶ ὡς ηὐδόκησεν· ἄσαρκος γὰρ ὤν ἐσαρκώθη ἑκών· καὶ γέγονεν ὁ  ῎Ων ὃ οὐκ ἦν δι' ἡμᾶς· καὶ μὴ ἐκστὰς τῆς φύσεως μετέσχε τοῦ ἡμετέρου φυράματος.  Διπλοῦς ἐτέχθη Χριστὸς τὸν ἄνω, κόσμον θέλων ἀναπληρῶσαι.

Προκείμενον.
Κύριε, ὁ Κύριος ἡμῶν ὡς  θαυμαστὸν τὸ ὄνομά σου ἐν πάσῃ τῇ γῇ.
Στίχ.  ῞Οτι ἐπήρθη ἡ μεγαλοπρέπειά σου ὑπεράνω τῶν οὐρανῶν.

Εὐαγγέλιον  κατὰ Μᾶρκον.
Εἶπεν ὁ Κύριος τοῖς εαυτοῦ  μαθηταῖς· Βλέπετε τί ἀκούετε...
Ζήτει τῇ Τρίτῃ  τῆς ιδ' ἑβδομάδος τοῦ Ματθαίου.

῾Ο Ν'.
Δόξα.  Πάτερ, Λόγε, Πνεῦμα...
Καὶ νῦν.  Ταῖς τῆς Θεοτόκου...

Στίχ.  ᾽Ελέησόν με ὁ Θεὸς κατὰ τὸ  μέγα...

᾽Ιδιόμελον.  ῏Ηχος πλ. β'.
Τῷ σῷ κράτει, Κύριε,  προσπίπτοντες οἱ ταπεινοί σου δοῦλοι τὴν σὴν ἐξαιτούμεθα ἐπιείκειαν καὶ πατρικὴν  συμπάθειαν δι' ἧς πολλῶν πειρασμῶν λυτρούμεθα καὶ ἀσφαλῶς στελλόμεθα τὴν αἰωνίαν  κατὰ Δαβὶδ ὁδόν τὴν ὁδηγοῦσαν τῷ φωτὶ τῆς σῆς βασιλείας ἔνθα πάντων ἐστὶ τῶν  ἐκλεκτῶν ἡ κατοικία καὶ ζωὴ ἡ ἀτελεύτητος. Αὐτῆς ἡμᾶς ἀξίωσον ἐν τῷ ἀπείρῳ ἐλέει  σου δεόμεθα.

Εἶτα ὁ κανὼν  οὗ ἡ ἀκροστιχίς.
Δόξα σοι, Λόγε, ἡμῶν ὁ  Κτίστης. Γερασίμου.
ᾨδὴ α'. ῏Ηχος  δ'. Θαλάσσης τὸ ᾽Ερυθραἷον.
Δοξάζων τοὺς οἰκτιρμούς  σου, Κύριε, καὶ τὴν χρηστότητα τὴν πρὸς ἡμᾶς σου, Δέσποτα, Χριστέ, ἐκ καρδίας  κραυγάζω σοι· τὸ νέον ἔτος δώρησαι ἡμῖν εὐφρόσυνον δεόμεθα.

Ὁ πλάσας χειρὶ οἰκείᾳ,  Δέσποτα, πάλαι τὸν ἄνθρωπον καὶ ἀναπλάσας πάθει σου σεπτῷ χαριστήριον αἴνεσιν τῇ  συμπληρώσει πρόσδεξαι τοῦ ἔτους, μόνε, πολυέλεε.

Ξενίζει τὸ θαυμαστόν σου  ἔλεος πᾶσαν διάνοιαν ὃ ἐπιχέεις, Δέσποτα, ἡμῖν τοῖς τὸ τέλος νῦν φθάσασι τοῦ  χρόνου, παντοδύναμε, καὶ μεγαλύνουσι τὸ κράτος σου.
Θεοτοκίον.
᾽Αφράστως τὸν Ποιητὴν καὶ  Κύριον ἀνακαλούμενον ἐκ τῆς φθορᾶς τὴν φύσιν τῶν βροτῶν, Θεοτόκε, γεγέννηκας·  διὸ πίστει δοξάζομεν τοῦ τοκεοῦ σου τὸ μυστήριον.

ᾨδὴ γ'.  Εὐφραίνεται ἐπὶ σοί.
Στηρίξας φόβῳ τῷ σῷ τοὺς  λατρευτάς σου, ᾽Ιησοῦ Κύριε, θεοπρεπῶς διήλθομεν τὸν ἐνιαυτὸν λήξαντα, Δέσποτα.

Ὁδεύσαντες εὐσεβῶς τοῦτον  τὸν χρόνον οἱ πιστοὶ δοῦλοί σου δόξαν, Χριστὲ, ᾄδομεν τῇ σῇ ἀνεκφράστῳ  χρηστότητι.

Ἰδού σοι ἱκετικῶς,  Παμβασιλεῦ, ἀπὸ ψυχῆς κράζομεν· δίδου ἡμῖν δύναμιν κατὰ τῶν δεινῶν περιστάσεων.
Θεοτοκίον.
Λυχνία χρυσοειδής, Μῆτερ,  Θεοῦ ὡς ἀληθῶς πέφηνας, μετὰ σαρκὸς τέξασα τοῦ Πατρὸς ῾Αγνὴ τὸ ἀπαύγασμα.

Κάθισμα.῏Ηχος  πλ. α'. Τὸν συνάναρχον Λόγον.
Τὸ διάστημα, Λόγε, καλῶς  ἀνύσαντες τοῦ ἤδη λήγοντος ἔτους εὐχαριστοῦμέν σε· ὅτι ἐν τούτῳ πατρικῶς ἡμᾶς  ἠλέησας καὶ διὰ πλείστων δωρεῶν εὐηργέτησας ἡμᾶς, φιλάνθρωπε, καὶ οἰκτίρμον· καὶ  νῦν μὴ παύσῃ παρέχων ἡμῖν ἐξ ὕψους τὰ ἐλέη σου.

ᾨδὴ δ'.  ᾽Επαρθέντα σε ἰδοῦσα.
Ὁμοούσιε καὶ σύνθρονε Θεοῦ  Λόγε, Πατρὶ τῷ προανάρχῳ σου καὶ τῷ συμφυεῖ σου Πνεύματι, φιλάνθρωπε Χριστέ, ὁ  Θεὸς ἡμῶν οἴκτειρον ἡμᾶς τοὺς ἱκέτας σου.

Γνώμῃ ἔμφρονι ἀρχόμενοι,  ζωοδότα, τοῦ νέου ἔτους, Δέσποτα, πίστει καὶ ἀγάπῃ τὴν σὴν ἐκδεχόμεθα πλουσίαν  ἀντίληψιν καὶ τὴν δωρεὰν τοῦ ἐλέους σου.

᾽Εκπεράσαντες αἰσίως τὸ  λῆξαν ἔτος ποικίλων περιστάσεων τῇ σῇ βοηθείᾳ, Δέσποτα, ἐρρύσθημεν· διὸ  χαριστήριον αἶνον εὐγνωμόνως σοι ᾄδομεν.
Θεοτοκίον.
Ἡ τεκοῦσα ἀπειράνδρως τὸν  πάντων Κτίστην καὶ μετὰ τόκον ἄφθορος· μείνασα Παρθένος φθορᾶς πάσης λύτρωσαι  τοὺς σὲ μακαρίζοντας μόνη, ᾽Αειπάρθενε, Δέσποινα.

ᾨδὴ ε'. Σὺ  Κύριε μου φῶς.
Μέγας ἐν οἰκτιρμοῖς καὶ ἐν  ἰσχύϊ, Κύριε· διὸ ἡμᾶς τῷ σῷ φόβῳ ἑδραίωσον, οἰκτίρμον, ποιεῖν σου τὰ θελήματα.

῎Ωφθησαν ἀληθῶς οἱ  θησαυροὶ τοῦ ἐλέους σου τῷ παρελθόντι νῦν ἔτει ὡς πηγαὶ καὶ πλουσίως ἡμᾶς,  Σῶτερ, κατήρδευσαν.

Νέον ἐνιαυτόν ἐκδεχόμενοι,  Κύριε, ἀπὸ ψυχῆς σοι βοῶμεν· τῆς παλαιᾶς ἀπάτης ἐξελοῦ ἡμᾶς ἅπαντας.
Θεοτοκίον.
῎Ορος περιφανὲς ἀληθῶς  ἀναδέδειξαι κατὰ τοὺς θείους Προφήτας· ἐκ σοῦ γὰρ, Παρθένε, ὁ Κύριος ἐλήλυθεν.

ᾨδὴ στ'. Θύσω  σοι.
Κύριον καὶ Ποιητὴν τῶν  ὅλων γινώσκοντες χαριστηρίους αἰνέσεις ἐν τῇ συμπληρώσει, Σῶτερ, τοῦ ἔτους ὁ  λαός σου εὐχαρίστως σοι ᾄδομεν σήμερον.

Τέρασιν ἐκ τῆς Αἰγύπτου  πάλαι ἐξήγαγες τὸν σὸν λαὸν, πανοικτίρμον· νῦν δὲ τῷ λαῷ σου τῷ νέῳ Σῶτερ, ἐν τῷ  νέῳ ἐνιαυτῷ τὴν χάριν σου βράβευσον.

Ἵλεως ἔσο ἡμῖν, Σωτὴρ,  εὐδιάλλακτε, ὡς ἐν τῷ λήξαντι ἔτει οὕτω καὶ ἤδη ἀπαρχομένῳ καὶ παράσχου τῶν  οἰκτιρμῶν σου ἡμῖν τὰ δωρήματα.
Θεοτοκίον.
Σκήνωμα τοῦ βασιλέως τῆς  δόξης περίδοξον καὶ πολυθαύμαστος θρόνος ἀληθῶς ἐδείχθης, Θεογεννῆτορ, ἐκ  γαστρός σου, τὸν Θεὸν τῶν ὅλων κυήσασα.

Κοντάκιον.
῏Ηχος γ'. ῾Η  Παρθένος σήμερον.
Εἰς τὸ τέλος φθάσαντες τοῦ  χρόνου, μόνε οἰκτίρμον, τὴν σὴν ἀτελεύτητον ὑμνοῦμεν χάριν ἀπαύστως· πάντας γάρ  ἐκ πάσης βλάβης θᾶττον ἐρρύσω, δίδου δὲ καὶ τὰ ἐλέη σου δυσωποῦμεν τῷ ἐνιαυτῷ τῷ  νέῳ τοῖς προσκυνοῦσι τὴν δυναστείαν σου.
Ὁ Οἶκος.
Θυσίαν αἰνέσεως, Κύριε, ἐκ  χειλέων σοι προσφέρομεν ἐπὶ τῇ συμπληρώσει τοῦ ἐνιαυτοῦ τῆς χρηστότητός σου  ἀπολαύσαντες τῶν πολλῶν δωρεῶν σου καὶ τῶν ἀμετρήτων καὶ σωτηρίων οἰκτιρμῶν σου·  ῎Αγγελοι γὰρ ἐν οὐρανῷ ἀνυμνοῦσι τὴν ἀκατάληπτον δόξαν σου καὶ ἡμεῖς οἱ ἐπὶ γῆς  ἄνθρωποι ἐν κατανύξει προσκυνοῦμεν τὸ κράτος σου καὶ ἐν φόβῳ πολλῷ βοῶμέν σοι·  Δίδου ἡμῖν, εὔσπλαγχνε, πταισμάτων συγχώρησιν καὶ εὐκραὲς καὶ ἔφορον καὶ  πεπληρωμένον εἰρήνης τὸ νέον ἔτος δώρησαι τοῖς προσκυνοῦσι τὴν δυναστείαν σου.

Σ  υ  ν  α  ξ  ά  ρ  ι  ο  ν
Τῇ  ΛΑ'  τοῦ  αὐτοῦ  μηνός,  Μνήμη  τῆς Ὁσίας  Μητρὸς ἡμῶν  Μελάνης  της Ῥωμαίας.
Στίχοι
Οὐχ ὑλικὴ  σε  χεὶρ  Μελάνη  καὶ  μέλαν,
Θεὸς  δέ,  κἂν  τέθνηκας,  ἐν  ζῶσι  γράφει.
Πρώτη ἐν  τριακοστῇ  ἀπῆρε  βίοιο  Μελάνη.

Τῇ  αὐτῇ  ἡμέρᾳ,  Μνήμη  τοῦ  Ἁγίου  Μάρτυρος  καὶ  Πρεσβυτέρου  Ζωτικοῦ  τοῦ  Ὀρφανοτρόφου.
Στίχοι
Πώλων  συρόντων,  Ζωτικὸς  σκιρτῶν  τρέχει,
ᾯ  βαλβὶς ἡ  γῆ,  τέρμα  δὲ  δρόμου  πόλος.

Τῇ  αὐτῇ  ἡμέρᾳ,  ὁ Ἅγιος  Γελάσιος ἐν  εἰρήνῃ  τελειοῦται.
Στίχοι
Ὁ  Γελάσιος,  ἄχρι  καὶ  τέλους  βίου,
Τὸν ἄξιον  γέλωτος ἦν  γελῶν  βίον.

Τῇ  αὐτῇ  ἡμέρᾳ,  αἱ  Ἅγιαι  δέκα  Παρθένοι,  αἱ  ἐν  Νικομηδείᾳ  τοὺς ὀφθαλμοὺς  διατρηθεῖσαι  καὶ  τὰς  πλευρὰς  ξεσθεῖσαι,  τελειοῦνται.
Στίχοι
Διπλοῦν  τὸν ἆθλον,  τρῆσιν  εἶτα  καὶ  ξέσιν,
Χοροῦ  γινώσκω  διπλοπενταπαρθένου.

Τῇ  αὐτῇ  ἡμέρᾳ,  Ἡ ἁγία  Μάρτυς Ὀλυμπιοδώρα  πυρὶ  τελειοῦται.
Στίχοι
Ἀγῶνι  πρὸς  πῦρ  τῆς Ὀλυμπιοδώρας,
Ὕμνος  τὸ  δῶρον,  οὐκ Ὀλυμπίων  πίτυς.

Τῇ  αὐτῇ  ἡμέρᾳ,  Ὁ Ἅγιος  Γάϊος ἐν  εἰρήνῃ  τελειοῦται.
Στίχοι
Πολλοὺς ἀνέτλη  Γάϊος  θεῖος  πόνους,
Καὶ  νῦν  τὰ  λαμπρὰ  τῶν  πόνων ἔχει  γέρα.

Οἱ  Ἅγιοι  Μάρτυρες  Βούσιρις,  Γαυδέντιος  καὶ  Νέμη  ξίφει  τελειοῦνται.

Ταῖς  αὐτῶν ἁγίαις  πρεσβείαις,  ὁ  Θεὸς ἐλέησον,  καὶ  σῶσον ἡμᾶς.  Ἀμήν.

ᾨδὴ ζ'. ᾽Εν τῇ  καμίνῳ.
Τὸ λῆγον ἔτος  ἐκπεραιώσαντες, φιλάνθρωπε, ὕμνον χαριστήριον ᾄδομεν τῇ σῇ εὐσπλαγχνίᾳ καὶ  κραυγάζομεν· Εὐλογημένος εἶ ἐν τῷ ναῷ τῆς δόξης σου, Κύριε.

Ἡ σὴ χρηστότης  κατακαλύπτει ἡμᾶς, Δέσποτα· ὅθεν πολυπλόκων λυτρούμενοι πειρασμῶν εὐχαρίστως  ἀναμέλπομεν· Εὐλογημένος εἶ, ἐν τῷ ναῷ τῆς δόξης σου, Κύριε.

Σὲ τὸν Δεσπότην καὶ  βασιλέα πάσης κτίσεως στόμασι πηλίνοις πάντες οἱ γηγενεῖς ἀνυμνοῦμεν  ἀναμέλποντες· Εὐλογημένος εἶ ἐν τῷ ναῷ τῆς δόξης σου, Κύριε.
Θεοτοκίον.
Γένος ἀνθρώπων τῇ σῇ  γεννήσει ἀνακέκληται ἐξ ἧς πάλαι πέπτωκεν ἀφθάρτου ζωῆς καὶ ὑμνεῖ σε,  ᾽Αειπάρθενε, καὶ μεγαλύνει τὸ τοῦ τόκου σου μέγα μυστήριον.

ᾨδὴ η'.  Λυτρωτὰ τοῦ παντός.
Ἐκπληρώσει τοῦ ἔτους,  φιλάνθρωπε, θείων ὕμνων σοι πλήρωμα ᾄδομεν καὶ πόθῳ μεγαλύνομεν τὴν σὴν δόξαν  βοῶντες· πάντα τὰ ἔργα εὐλογεῖτε, ὑμνεῖτε τὸν Κύριον.

Ῥῦσαι πάσης ἀνάγκης καὶ  θλίψεως καὶ πρὸς βίον ὑπέρτερον ἴθυνον τοῦ νέου ἔτους, Δέσποτα, τῇ ἐνάρξει τοὺς  πίστει ἐκβοῶντας· εὐλογεῖτε, ὑμνεῖτε τὸν Κύριον.

᾽Απορρήτως σαρκὸς ἐν  προσλήμματι ἐπεδήμησας κόσμῳ φιλάνθρωπε, καὶ πάντας ἀνεκαίνισας εὐσεβῶς  μελῳδοῦντας· πάντα τὰ ἔργα εὐλογεῖτε, ὑμνεῖτε τὸν Κύριον.
Θεοτοκίον.
Σαρκωθεὶς ἐξ ἀχράντων  αἱμάτων σου ὁ Θεὸς διὰ σπλάγχνα χρηστότητος ἀνέπλασε τὸν ἄνθρωπον, Θεοτόκε,  βοῶντα· πάντα τὰ ἔργα εὐλογεῖτε, ὑμνεῖτε τὸν Κύριον.

ᾨδὴ θ'. Λίθος  ἀχειρότμητος.
Ἴθυνον ἡμᾶς, ζωοδότα, τῇ  ἀπαρχῇ τοῦ νέου ἔτους πρὸς δικαιοσύνης τὰς τρίβους, ὅπως καινότητα βίου  κρείττονος προσάξωμέν σοι, Κύριε, ἐν εὐσεβείᾳ καὶ σεμνότητι.

Μὴ παρίδῃς, Σῶτερ, σοὺς  δούλους τοὺς ἐξυφαίνοντάς σοι πόθῳ ἐν τῇ συμπληρώσει τοῦ ἔτους εὐγνωμοσύνης  ᾄσματα, Κύριε, ἀλλ' ἔπιδε ὡς εὔσπλαγχνος ἐπὶ λαὸν τὸν περιούσιον.

῎Ομβρισον ἡμῖν,  πανοικτίρμον, τῆς εὐσπλαγχνίας σου τὰ ῥεῖθρα καὶ τὴν ἐκλεκτήν σου μερίδα  κεκακωμένην ποικίλαις θλίψεσι τῶν δυσχερῶν ἀπάλλαξον καὶ εὐφροσύνης θείας  πλήρωσον.
Θεοτοκίον.
Ὕψιστον Θεὸν τετοκυῖα  ἀνερμηνεύτως, Θεοτόκε, ὕψωσον ἡμῶν τὴν καρδίαν πρὸς τὴν ἀγάπην τοῦ ἐκ σοῦ  λάμψαντος καὶ τῶν πταισμάτων αἴτησαι ἡμῖν τὴν ἄφεσιν, Πανύμνητε.

᾽Εξαποστειλάριον.
῾Ο οὐρανὸν  τοῖς ἄστροις.
Ὁ τῶν καιρῶν καὶ χρόνων  καὶ τῶν αἰώνων Ποιητής προσδέχου ἡμῶν τοὺς ὕμνους οὕς σοι προσφέρομεν, Χριστέ,  τῇ συμπληρώσει τοῦ ἔτους καὶ τὸν λαόν σου εὐλόγει.
Καὶ τὸ τῆς  ῾Εορτῆς.
᾽Επεσκέψατο ἡμᾶς ἐξ ὕψους  ὁ Σωτὴρ ἡμῶν, ἀνατολὴ ἀνατολῶν καὶ οἱ ἐν σκότει καὶ σκιᾷ εὕρομεν τὴν ἀλήθειαν·  καὶ γὰρ ἐκ τῆς Παρθένου ἐτέχθη ὁ Κύριος.

Εἰς  τοὺς Αἴνους.῾Ιστῶμεν στίχους δ' καὶ ψάλλομεν τὰ ἑξῆς Προσόμοια.
῏Ηχος α'. Τῶν  οὐρανίων ταγμάτων.
῾Ο σαρκωθεὶς ἐ Παρθένου,  Λόγε, φιλάνθρωπε, καὶ κόσμον ἀναπλάσας τῆς ἀρχαίας κατάρας, ἐπίνευσον ὑψόθεν  τοῖς ὕμνοις ἡμῶν οὓς τῷ τέλει σοι ᾄδομεν τοῦ ἔτους, Σῶτερ, ὡς δῶρα πνευματικὰ  ἐκδεχόμενοι τὴν χάριν σου.

Ὁ Ποιητὴς τῶν αἰώνων καὶ  πάντων Κύριος, ὁ τῶν καιρῶν καὶ χρόνων τὴν ἐξουσίαν ἔχων, τοῦ ἔτους τῇ πληρώσει  ἡμῶν τὰς ψυχάς θείας χάριτος πλήρωσον καὶ διὰ βίου ἁγίου τῆς οὐρανῶν βασιλείας  καταξίωσον.

Χαριστηρίους ᾠδάς σοι,  Χριστὲ φιλάνθρωπε, πᾶς ὁ πιστὸς λαός σου ἀναφέρομεν πίστει τὸ ἔτος διελθόντες τὸ  λῆγον τανῦν καὶ βοῶμέν σοι, Κύριε· καὶ ἐν τῷ χρόνῳ τῷ νέῳ δίδου ἡμῖν τὰ ἐλέη σου  τὰ πλούσια.


Πανυπερούσιε, Λόγε, καὶ  πολυέλεε, μετάνοιαν γνησίαν καὶ εἰρήνην τελείαν παράσχου ἡμῖν πᾶσι Χριστιανοῖς  τοῖς πρὸς σὲ ἀτενίζουσι καὶ προσκυνοῦσιν ἐν πίστει εἰλικρινεῖ τὸ σὸν κράτος,  Παντοδύναμε.
Δόξα. ῏Ηχος  β'.
Ὁ καιρῶν καὶ χρόνων  βασιλεὺς καὶ Κύριος καὶ τῶν αἰώνων ποιητής, ῾Υπέρθεε, Λόγε, τῷ τοῦ χρόνου πέρατι  τῇ ἀπεράντῳ ἐξουσίᾳ σου δοξολογίαν θείαν προσφέρομεν καὶ θυσίαν αἰνέσεως οἱ  ταπεινοί σου δοῦλοι· ὅτι δι' ἡμᾶς ἄνθρωπος ὤφθης καὶ ἀνέπλασας τὸν ᾽Αδάμ τὴν τοῦ  Πατρὸς ἀρχαίαν βουλὴν πληρώσας. ᾽Αλλὰ δόξα, φιλάνθρωπε, τῇ περὶ ἡμᾶς σου  χρηστότητι ὅτι σώζεις ἡμᾶς ὡς ἀγαθὸς καὶ φιλάνθρωπος.
Καὶ νῦν. ῾Ο  αὐτός.
Σήμερον ὁ Χριστός ἐν  Βηθλεὲμ γεννᾶται ἐ Παρθένου. Σήμερον ὁ ἄναρχος ἄρχεται καὶ ὁ Λόγος σαρκοῦται. Αἱ  Δυνάμεις τῶν οὐρανῶν ἀγάλλονται καὶ ἡ γῆ σὺν τοῖς ἀνθρώποις εὐφραίνεται. Οἱ  Μάγοι τὰ δῶρα προσφέρουσιν· οἱ Ποιμένες τὸ θαῦμα κηρύττουσιν· ἡμεῖς δὲ  ἀκαταπαύστως βοῶμεν. Δόξα ἐν ῾Υινίστοις Θεῷ καὶ ἐπὶ γῆς εἰρήνῃ ἐν ἀνθρώποις  εὐδοκία.

ΕΙΣ ΤΗΝ  ΛΕΙΤΟΥΡΓΙΑΝ

Τὰ συνήθη.

᾽Απόστολον  ζήτει τῇ κγ' Κυριακῇ.

Εὐαγγέλιον  κατὰ Ματθαῖον.
ζήτει τῷ  Σαββάτῳ τῆς γ΄ ἑβδομάδος τοῦ Ματθαίου.

Κοινωνικόν.
Σοὶ πρέπει ὕμνος, ὁ Θεός,  ἐν Σιὼν
καὶ σοὶ ἀποδοθήσεται εὐχὴ  ἐν ῾Ιερουσαλήμ.
᾽Αλληλούϊα.

Μεγαλυνάριον
Τῇ τοῦ χρόνου λήξει,  Χριστὲ Σωτήρ, διάρρηξον, Λόγε, τῶν ἀμέτρων ἁμαρτιῶν ἡμῶν τὸ δελτίον καὶ χάριτος  ἁγίας ἡμῶν τὰς διανοίας πλήρωσον, Κύριε.

Δίστιχον.
Αἶνον χαριστήριον,  Δέσποτα, δέξαι
῞Ον σοι Γεράσιμος  προσήνεγκεν ἤδη.
</document>
