<?xml version="1.0" encoding="UTF-8"?>
<document book="min_ext" part="sep" name="01b_sep" title="Ἱκετήριος  πρὸς τὸν φιλάνθρωπον Θεὸν καὶ Σωτῆρα ἡμῶν Ἰησοῦν Χριστὸν ὑπὲρ τοῦ  περιβάλλοντος ἡμᾶς στοιχείου...">
Τῌ Α' ΤΟΥ ΣΕΠΤΕΜΒΡΙΟΥ
Ἱκετήριος  πρὸς τὸν φιλάνθρωπον Θεὸν καὶ Σωτῆρα ἡμῶν Ἰησοῦν Χριστὸν
ΑΚΟΛΟΥΘΙΑ
ὑπὲρ τοῦ  περιβάλλοντος ἡμᾶς στοιχείου καὶ εὐσταθείας πάσης της κτίσεως.
ὑπὸ Γερασίμου  μοναχοῦ Μικραγιαννανίτου
Ὑμνογράφου  τῆς Μεγάλης τοῦ Χριστοῦ Ἐκκλησίας.

ΕΝ Τῼ  ΕΣΠΕΡΙΝῼ

Εἰς τὸ Κύριε ἐκέκραξα,  ἱστῶμεν στίχ. ς' καὶ ψάλλομεν στιχηρὰ προσόμοια, τὰ ἑξῆς:
Ἦχος α Τῶν  οὐρανίων ταγμάτων
Ὁ ἐκ μὴ ὄντων  τὰ πάντα καθυποστήσας Χριστέ, καὶ δοὺς ἑνὶ ἑκάστῳ, ἐν σοφίᾳ ἀρρήτῳ, τελεῖν  ἀπαρεγκλίτως ὃν ἐν ἀρχῇ, σκοπὸν ἔθου φιλάνθρωπε, πᾶσαν τὴν κτίσιν εὐλόγει ὡς  δυνατός, ἣν Σωτὴρ ἐδημιούργησας.

Πᾶσι τοῖς  ἔθνεσι δίδου εἰρήνην Κύριε, καὶ σύνεσιν ἐν πᾶσιν, ὡς ἂν ἥσυχον βίον, διάγωμεν  καὶ πάντοτε συντηρεῖν, τοὺς σοὺς νόμους οὓς ἔθηκας, πάσῃ τῇ κτίσει πρὸς ἄτρεπτον  συνοχήν, καὶ κυβέρνησιν τοῦ σύμπαντος.

Τὸ περιβάλλον  στοιχεῖον τὴν γῆν φιλάνθρωπε, δι' οὗ τῇ σῇ βουλήσει, οἱ τὴν γῆν ἐνοικοῦντες,  ζῶμεν καὶ κινούμεθα καὶ ἐσμέν, ἀσινὲς διαφύλαξον, ὡς ἂν ῥυσθῶμεν ὀλέθρου καὶ  συντριβῆς, οἱ ἀνάξιοι ἱκέται σου.

Περιχαράκωσον  Σῶτερ τὴν κτίσιν ἅπασαν, τῇ κραταιᾷ ἰσχύϊ, τῆς σῆς φιλανθρωπίας, καὶ τῆς  ἀπειλουμένης ῥῦσαι φθορᾶς, τὴν περίγειον οἴκησιν ὅτι εἰς σὲ τάς ἐλπίδας ἡμῶν  Χριστέ, ἀνεθέμεθα οἱ δοῦλοι σου.

Τὰς πονηρὰς  ἐπινοίας Σῶτερ διάλυσον, ἂς ἀνοήτῳ γνώμῃ, καθ' ἡμῶν μηχανῶνται, καὶ ἅπασαν  ἀπότρεπε ἐκ τῆς γῆς, ὀλεθρίαν ἐπίδρασιν, ἔργων χειρῶν ἀνθρωπίνων τῶν τὴν φθοράν,  τεκταινόντων εἰς ἀπώλειαν.

Ὁ περιβάλλων  τὴν κτίσιν νεφέλαις Κύριε, κατὰ Δαβὶδ τὸν θεῖον, τὸ τῆς γῆς περιβάλλον,  συντήρησον ὡς ἔκτισας ἀπ' ἀρχῆς, εἰς βροτῶν περιποίησιν, καὶ τὴν πνοὴν τῶν  ἀνέμων δίδου ἡμῖν, καὶ ὑδάτων τὴν ἀνάβλυσιν.
Δόξα.  Ἦχος πλ. β'
Παντοκράτορ  Κύριε, ὁ τὰ πάντα ἐν σοφίᾳ δημιουργήσας, καὶ συντηρῶν καὶ διέπων, παντοδυνάμῳ  σου χειρί, εὐστάθειαν παράσχου, ὡς ἂν πᾶσαν τὴν κτίσιν καλῶς πορεύεσθαι, καὶ  ἀλώβητον διαμένειν, ταῖς ἐναντίαις ποιότησι· σὺ γὰρ Δέσποτα ἐνετείλω, ἀκλόνητα  διαμένειν τὰ ἔργα τῶν χειρῶν σου, ἄχρι τερμάτων αἰῶνος• ὅτι σὺ εἶπας καὶ  ἐγένοντο, καὶ τὸ παρὰ σοῦ ἐκδέχονται ἔλεος, πρὸς ἀποτροπὴν παντὸς κακοῦ, καὶ  σωτηρίαν τοῦ ἀνθρωπίνου γένους, τοῦ δοξάζοντος τὸ σὸν ὑπερύμνητον ὄνομα.
Και νῦν.  Ὁ αὐτός.
Τίς μὴ  μακαρίσει σε, Παναγία Παρθένε; τίς μὴ ἀνυμνήσει σου τὸν ἀλόχευτον τόκον; Ὁ γὰρ  ἀχρόνως ἐκ Πατρός, ἐκλάμψας Υἱὸς μονογενής, ὁ αὐτὸς ἐκ σοῦ τῆς ἁγνῆς προῆλθεν,  ἀφράστως σαρκωθείς· φύσει Θεὸς ὑπάρχων, καὶ φύσει γενόμενος ἄνθρωπος δι' ἡμᾶς•  οὐκ εἰς δυάδα προσώπων τεμνόμενος, ἀλλ' ἐν δυάδι φύσεων ἀσυγχύτως γνωριζόμενος.  Αὐτὸν ἱκέτευε, σεμνὴ παμμακάριστε, ἐλεηθῆναι τάς ψυχὰς ἡμῶν.

Ἡ εἴσοδος, τὸ Φῶς ἱλαρὸν τὸ  προκείμενον τῆς ἡμέρας καὶ τὰ ἀναγνώσματα.
Γενέσεως τὸ  Ἀνάγνωσμα. (Κεφ. Α' 1)
Ἐν ἀρχῇ  ἐποίησεν ὁ Θεὸς τὸν οὐρανὸν καὶ τὴν γῆν. Ἢ δὲ γῆ ἦν ἀόρατος καὶ ἀκατασκεύαστος,  καὶ σκότος ἐπάνω τῆς ἀβύσσου· καὶ πνεῦμα Θεοῦ ἐπεφέρετο ἐπάνω τοῦ ὕδατος. Καὶ  εἶπεν ὃ Θεός• Γενηθήτω φῶς• καὶ ἐγένετο φῶς. Καὶ εἶδεν ὁ Θεὸς τὸ φῶς, ὅτι καλὸν  καὶ διεχώρισεν ὁ Θεὸς ἀνὰ μέσον τοῦ φωτὸς καὶ ἀνὰ μέσον τοῦ σκότους. Καὶ  ἐκάλεσεν ὁ Θεὸς τὸ φῶς, Ἡμέραν καὶ τὸ σκότος ἐκάλεσε, Νύκτα· καὶ ἐγένετο ἑσπέρα  καὶ ἐγένετο πρωΐ, ἡμερα μία. Καὶ εἶπεν ὁ Θεός• Γενηθήτω στερέωμα ἐν μέσῳ τοῦ  ὕδατος• καὶ ἔστω διαχωρίζον ἀνὰ μέσον ὕδατος· καὶ ἐγένετο οὕτω. Καὶ ἐποίησεν ὁ  Θεὸς τὸ στερέωμα· καὶ διεχώρισεν ὁ Θεὸς ἀνὰ μέσον τοῦ ὕδατος τοῦ ἐπάνω τοῦ  στερεώματος καὶ ἀνὰ μέσον τοῦ ὕδατος τοῦ ὑποκάτω τοῦ στερεώματος. Καὶ ἐκάλεσεν ὁ  Θεὸς τὸ στερέωμα, Οὐρανὸν καὶ εἶδεν ὁ Θεός, ὅτι καλὸν καὶ ἐγένετο ἑσπέρα καὶ  ἐγένετο πρωΐ, ἡμέρα δευτέρα. Καὶ εἶπεν ὁ Θεός• Συναχθήτω τὸ ὕδωρ τὸ ὑποκάτω τοῦ  οὐρανοῦ εἰς συναγωγὴν μίαν καὶ ὀφθήτω ἡ ξηρά· καὶ ἐγένετο οὕτω. Καὶ συνήχθη τὸ  ὕδωρ τὸ ὑποκάτω τοῦ οὐρανοῦ εἰς τάς συναγωγὰς αὐτῶν καὶ ὤφθη ἡ ξηρά. Καὶ  ἐκάλεσεν ὁ Θεὸς τὴν ξηράν, Γῆν, καὶ τὰ συστήματα τῶν ὑδάτων ἐκάλεσε, Θαλάσσας.  Καὶ εἶδεν ὁ Θεός, ὅτι καλόν. Καὶ εἶπεν ὁ Θεός• Βλαστησάτω ἡ γῆ βοτάνην χόρτου,  σπεῖρον σπέρμα κατὰ γένος καὶ καθ' ὁμοιότητα, καὶ ξύλον κάρπιμον ποιοῦν καρπόν,  οὗ τὸ σπέρμα αὐτοῦ ἐν αὐτῷ κατὰ γένος ἐπὶ τῆς γῆς• καὶ ἐγένετο οὕτω. Καὶ  ἐξήνεγκεν ἡ γῆ βοτάνην χόρτου, σπεῖρον σπέρμα κατὰ γένος καὶ καθ' ὁμοιότητα, καὶ  ξύλον κάρπιμον ποιοῦν καρπόν, οὗ τὸ σπέρμα αὐτοῦ ἐν αὐτῷ κατὰ γένος ἐπὶ τῆς γῆς•  καὶ εἶδεν ὃ Θεός, ὅτι καλόν. Καὶ ἐγένετο ἑσπέρα καὶ ἐγένετο πρωΐ, ἡμέρα τρίτη.  Καὶ εἶπεν ὁ Θεός· Γενηθήτωσαν φωστῆρες ἐν τῷ στερεώματι τοῦ οὐρανοῦ, εἰς φαῦσιν  ἐπὶ τῆς γῆς, τοῦ διαχωρίζειν ἀνὰ μέσον τῆς ἡμέρας καὶ ἀνὰ μέσον τῆς νυκτός• καὶ  ἔστωσαν εἰς σημεῖα καὶ εἰς καιροὺς καὶ εἰς ἡμέρας καὶ εἰς ἐνιαυτούς• καὶ ἔστωσαν  εἰς φαῦσιν ἐν τῷ στερεώματι τοῦ οὐρανοῦ, ὥστε φαίνειν ἐπὶ τῆς γῆς• καὶ ἐγένετο  οὕτω. Καὶ ἐποίησεν ὁ Θεὸς τοὺς δύο φωστῆρας τοὺς μεγάλους, τὸν φωστῆρα τὸν μέγαν  εἰς ἀρχὰς τῆς ἡμέρας, καὶ τὸν φωστῆρα τὸν ἐλάσσω, εἰς ἀρχὰς τῆς νυκτός, καὶ τοὺς  ἀστέρας. Καί ἔθετο αὐτοὺς ὁ Θεὸς ἐν τῷ στερεώματι τοῦ οὐρανοῦ, ὥστε φαίνειν ἐπὶ  τῆς γῆς, καὶ ἄρχειν τῆς ἡμέρας καὶ τῆς νυκτός, καὶ διαχωρίζειν ἀνὰ μέσον τοῦ  φωτὸς καὶ ἀνὰ μέσον τοῦ σκότους• καὶ εἶδεν ὃ Θεός, δτι καλόν. Καὶ ἐγένετο ἑσπέρα  καὶ ἐγένετο πρωΐ, ἡμέρα τετάρτη.
Γενέσεως τὸ  Ἀνάγνωσμα. (Κεφ. Α’ 20)
Εἶπεν ὁ Θεός·  Ἐξαγαγέτω τὰ ὕδατα ἑρπετὰ ψυχῶν ζωσῶν καὶ πετεινὰ πετώμενα ἐπὶ τῆς γῆς κατὰ τὸ  στερέωμα τοῦ οὐρανοῦ· καὶ ἐγένετο οὕτω. Καὶ ἐποίησεν ὁ Θεὸς τὰ κήτη τὰ μεγάλα  καὶ πᾶσαν ψυχὴν ζῴων ἑρπετῶν, ἃ ἐξήγαγε τὰ ὕδατα κατὰ γένος αὐτῶν, καὶ πᾶν  πετεινὸν πτερωτὸν κατὰ γένος. Καὶ εἶδεν ὁ Θεός, ὅτι καλά· καὶ εὐλόγησεν αὐτὰ ὁ  Θεὸς λέγων· Αὐξάνεσθε καὶ πληθύνεσθε καὶ πληρώσατε τὰ ὕδατα ἐν ταῖς θαλάσσαις,  καὶ τὰ πετεινὰ πληθυνέσθωσαν ἐπὶ τῆς γῆς. Καὶ ἐγένετο ἑσπέρα καὶ ἐγένετο πρωΐ,  ἡμέρα πέμπτη. Καὶ εἶπεν ὁ Θεός• Ἐξαγαγέτω ἡ γῆ ψυχὴν ζῶσαν κατὰ γένος, τετράποδα  καὶ ἑρπετὰ καὶ θηρία τῆς γῆς κατὰ γένος• καὶ ἐγένετο οὕτω. Καὶ ἐποίησεν ὁ Θεὸς  τὰ θηρία τῆς γῆς κατὰ γένος αὐτῶν, καὶ τὰ κτήνη κατὰ γένος αὐτῶν καὶ πάντα τὰ  ἑρπετὰ τῆς γῆς κατὰ γένος αὐτῶν. Καὶ εἶδεν δ Θεὸς ὅτι καλά. Καὶ εἶπεν ὁ Θεός•  Ποιήσωμεν ἄνθρωπον κατ' εἰκόνα ἡμετέραν καὶ καθ' ὁμοίωσιν καὶ ἀρχέτωσαν τῶν  ἰχθύων τῆς θαλάσσης καὶ τῶν πετεινῶν τοῦ οὐρανοῦ καὶ τῶν κτηνῶν καὶ πάσης τῆς  γῆς καὶ πάντων τῶν ἑρπετῶν τῶν ἑρπόντων ἐπὶ τῆς γῆς. Καὶ ἐποίησεν ὁ Θεὸς τὸν  ἄνθρωπον· κατ' εἰκόνα Θεοῦ ἐποίησεν αὐτὸν· ἄρσεν καὶ θῆλυ ἐποίησεν αὐτούς. Καὶ  εὐλόγησεν αὐτοὺς ὁ Θεός, λέγων· Αὐξάνεσθε καὶ πληθύνεσθε καὶ πληρώσατε τὴν γῆν,  καὶ κατακυριεύσατε αὐτῆς• καὶ ἄρχετε τῶν ἰχθύων τῆς θαλάσσης καὶ τῶν πετεινῶν  τοῦ οὐρανοῦ καὶ πάντων τῶν κτηνῶν καὶ πάσης τῆς γῆς καὶ πάντων τῶν ἑρπετῶν τῶν  ἑρπόντων ἐπὶ τῆς γῆς. Καὶ εἶπεν ὁ Θεός• Ἰδοὺ δέδωκα ὑμῖν πάντα χόρτον σπόριμον  σπεῖρον σπέρμα, ὃ ἐστὶν ἐπάνω πάσης τῆς γῆς• καὶ πᾶν ξύλον, ὃ ἔχει ἐν ἑαυτῷ  καρπὸν σπέρματος σπορίμου, ὑμίν ἔσται εἰς βρῶσιν καὶ πᾶσι τοῖς θηρίοις τῆς γῆς  καὶ πᾶσι τοῖς πετεινοῖς τοῦ οὐρανοῦ καὶ παντὶ ἑρπετῷ ἕρποντι ἐπὶ τῆς γῆς, ὃ ἔχει  ἐν ἑαυτῷ πνοὴν ζωῆς, καὶ πάντα χόρτον χλωρὸν εἰς βρῶσιν. Καὶ ἐγένετο οὕτω. Καὶ  εἶδεν δ Θεὸς τὰ πάντα, ὅσα ἐποίησε· καὶ ἰδοὺ καλὰ λίαν. Καὶ ἐγένετο ἑσπέρα καὶ  ἐγένετο πρωΐ, ἡμέρα ἕκτη. Καὶ συνετελέσθησαν ὁ οὐρανὸς καὶ ἢ γῆ καὶ πᾶς ὁ κόσμος  αὐτῶν. Καὶ συνετέλεσεν ὁ Θεὸς ἐν τῇ ἡμέρᾳ τῇ ἕκτῃ τὰ ἔργα αὐτοῦ, ἃ ἐποίησε· καὶ  κατέπαυσεν ὁ Θεὸς ἐν τῇ ἡμέρᾳ τῇ ἑβδόμῃ ἀπὸ πάντων τῶν ἔργων αὐτοῦ, ὧν ἐποίησε.  Καὶ εὐλόγησεν ὁ Θεὸς τὴν ἡμέραν τὴν ἑβδόμην καὶ ἡγίασεν αὐτὴν ὅτι ἐν αὐτῇ  κατέπαυσεν ἀπὸ πάντων τῶν ἔργων αὐτοῦ, ὧν ἤρξατο ὁ Θεὸς ποιῆσαι.
Προφητείας  Ἡσαΐου τὸ Ἀνάγνωσμα. (Κεφ.ξγ'15)
Ἐπίβλεψον ἐκ  τοῦ οὐρανοῦ Κύριε, καὶ ἴδε ἐκ τοῦ οἴκου τοῦ ἁγίου σου καὶ δόξης σου. Ποῦ ἐστὶ τὸ  πλῆθος τοῦ ἐλέους σου καὶ τῶν οἰκτιρμῶν σου, ὅτι ἠνέσχου ἡμῶν, Κύριε; Σὺ γὰρ εἶ  πατὴρ ἡμῶν, ὅτι Ἀβραὰμ οὐκ ἔγνω ἡμᾶς, καὶ Ἰσραὴλ οὐκ ἐπέγνω ἡμᾶς· ἀλλὰ σὺ Κύριε,  πατὴρ ἡμῶν, ῥῦσαι ἡμᾶς• ἀπ’ ἀρχῆς τὸ ὄνομά σου ἐφ' ἡμᾶς ἐστι. Τί ἐπλάνησας ἡμᾶς,  Κύριε, ἀπὸ τῆς ὁδοῦ σου; ἐσκλήρυνας τὰς καρδίας ἡμῶν, τοῦ μὴ φοβεῖσθαί σε;  Ἐπίστρεψον διὰ τοὺς δούλους σου, διὰ τὰς φυλὰς τῆς κληρονομίας σου, ἵνα μικρὸν  κληρονομήσωμεν τοῦ ὄρους τοῦ ἁγίου σου. Οἱ ὑπεναντίοι ἡμῶν κατεπάτησαν τὸ  ἁγίασμά σου• ἐγενόμεθα ὡς τὸ ἀπαρχῆς, ὅτε οὐκ ἦρξας ἡμῶν, οὐδὲ ἐπεκλήθη τὸ ὄνομά  σου ἐφ' ἡμᾶς. Ἐὰν ἀνοίξῃς τὸν οὐρανόν, τρόμος λήψεται ἀπὸ σοῦ ὄρη, καὶ  τακήσονται ὡσεὶ κηρὸς τήκεται ἀπὸ πυρός· καὶ κατακαύσει πῦρ τοὺς ὑπεναντίους καὶ  φανερόν ἔσται τὸ ὄνομά σου τοῖς ὑπεναντιοίς σου• ἀπὸ προσώπου σου ἔθνη  ταραχθήσονται. Ὅταν ποιῇς τὰ ἔνδοξα, τρόμος λήψεται ἀπὸ σοῦ ὄρη. Ἀπὸ τοῦ αἰῶνος  οὐκ ἠκούσαμεν, οὐδὲ οἱ ὀφθαλμοὶ ἡμῶν εἶδον Θεὸν πλήν σου· καὶ τὰ ἔργα σου  ἀληθινά, καὶ ποιήσεις τοῖς ὑπομένουσί σε ἔλεος. Συναντήσεται γὰρ ἔλεος τοῖς  ποιοῦσι τὸ δίκαιον, καὶ τῶν ὁδῶν σου μνησθήσονται. Καὶ νῦν, Κύριε, Πατὴρ ἡμῶν σὺ  εἶ· ἡμεῖς δὲ πηλός, καὶ σὺ ὁ πλάστης ἡμῶν ἔργα χειρῶν σου πάντες ἡμεῖς. Μὴ  ὀργίζου ἡμῖν, Κύριε, ἕως σφόδρα, καὶ μὴ ἐν καιρῷ μνησθῇς ἁμαρτιῶν ἡμῶν. Καὶ νῦν  ἐπίβλεψον, Κύριε, ὅτι λαός σου πάντες ἡμεῖς.

Εἰς τὴν λιτὴν  ἰδιομελα
Ἦχος α’
Ὁ κατ' ἀρχὰς  δημιουργήσας τὰ σύμπαντα, καὶ ἑνὶ ἑκάστῳ οἰκείαν τάξιν θέμενος, μὴ παρίδῃς τά  ἔργα τῶν χειρῶν σου, ἀλλ’ ἱλέῳ ὄμματι, ἐξ οὐρανοῦ ἐπίβλεψον, Κύριε, ἐπὶ τὴν  ἄμπελον ταύτην, καὶ κατάρτισαι αὐτὴν κατὰ τὸ θέλημά σου, πᾶσαν φθοροποιὸν  ἐπίνοιαν, καὶ πάντα λυμεῶνα, ἐξ αὐτῆς ἀποτρέπων· σὺ γὰρ εἶ ὁ ποιμὴν ἡμῶν, καὶ  ῥύστης καὶ σωτὴρ ἡμῶν, καὶ τὴν παρὰ σοῦ ἐκδεχόμεθα βοήθειαν, ἐν ἐλέει καὶ  οἰκτιρμοῖς, δοξάζοντές σε, Δεσπότα.
Ἦχος β’
Ὁ τὴν  περίγειον λῆξιν, περιχαρακώσας Κύριε, καὶ τῷ περιβάλλοντι διαζώματι,  ἀσφαλισάμενος αὐτήν, ῥῦσαι βλάβης καὶ καταφορᾶς, τὴν σύστασιν αὐτῆς Δέσποτα· σὺ  γὰρ θησαυρὸς ἰσχύος, καὶ πηγὴ τῆς ζωῆς, καὶ τῷ σῷ νεύματι, πάντα λειτουργεῖ καὶ  ὑπείκει, ὡς δοῦλα σὰ Κύριε. Διὸ δὸς ἡμῖν τὰ ἐλέη σου, καὶ ἀπότρεψον ἀφ' ἡμῶν  πᾶσαν καταστροφὴν καὶ σῶσον τάς ψυχὰς ἡμῶν, ὡς φιλάνθρωπος.
Ἦχος γ'
Ἀπειλαὶ καὶ  μάστιγες καὶ ὄλεθρος, ἐπισείονται ἡμῖν Κύριε, διὰ τὸ πλῆθος τῶν ἀνομιῶν ἡμῶν·  ἡμάρτομεν γάρ, ἠνομήσαμεν καὶ ἐμακρύνθημεν ἀπὸ σοῦ, καὶ δεινοῖς συνεσχέθημεν καὶ  ἐταζομεθα. Ἄλλὰ ῥῦσαι ἡμᾶς, Κύριε, ἐπερχομένων κινδύνων, καὶ τῆς γῆς τὴν  σύστασιν ἀδιαλώβητον φύλαττε, πνοὰς ἀνέμων ὁμαλάς, καὶ πηγὰς ὑδάτων ἀειρύτους  παρέχων, εἰς περιποίησιν ἡμῶν καὶ σωτηρίαν φιλάνθρωπε.
Δόξα. Ἦχος δ’
Ὁ τῆς γῆς τὸν  γῦρον κατέχων, καὶ τὰ θεμέλια αὐτῆς στερεῶν, ὥς φησιν ὁ προφήτης, πρόσδεξαι ἡμῶν  Κύριε τάς ἱκετηρίους δεήσεις, ὡς κηδεμὼν καὶ προνοητὴς καὶ Σωτὴρ ἡμῶν· ἡμεῖς γὰρ  λαός σου, καὶ πρόβατα νομῆς σου, καὶ προσδοκωμένων κινδύνων ῥυσθησόμεθα, ἐν τῷ  ἀπείρῳ ἐλέει σου· μὴ οὖν Δέσποτα ἐκτρίψῃς ἡμᾶς, ἀλλὰ σοῦ ἡ ἀγαθότης νικησάτω τὸ  πλῆθος τῶν ἀνομιῶν ἡμῶν, ἵνα πάντες δοξάζωμεν, τῶν οἰκτιρμῶν σου τὸ πέλαγος.
Καὶ νῦν.
Ἐκ παντοίων  κινδύνων..

Εἰς τὸν  στίχον στιχηρὰ προσόμοια
Ἦχος πλ. α’  Χαίροις ἀσκητικῶν
Ἴδὲ ὁ ἐλεήμων  Θεός, ἐπὶ τά ἔργα τῶν χειρῶν σου φιλάνθρωπε, ἐν ὄμματι συμπαθείας, καὶ ὀλεθρίων  δεινῶν, καὶ θανατηφόρων διαδόσεων, καὶ πάσης μολύνσεως, ἰοβόλου ἀπάλλαξον, τῆς  ἀτμοσφαίρας, τὴν ἀνάχυσιν Κύριε, δι' ὧν κίνδυνος ἀπειλεῖται καὶ θάνατος.  Οἴκτειρον οὖν τὸ πλάσμα σου, καὶ δὸς πᾶσι φρόνησιν, μὴ ἐνεργεῖν ἀσυνέτως, δι' ὧν  φθορὰ ἐπιγίνεται, δωρούμενος πᾶσιν, ἱλασμὸν καὶ σωτηρίαν, καὶ θεῖον ἔλεος.
Στίχ: Φωνῇ μου πρὸς Κύριον ἐκέκραξα καὶ ἑπήκουσέ  μου ἐξ ὄρους ἁγίου αὐτοῦ.
Δέξαι τὰς τῆς  Μητρός σου λιτάς, ἃς ὑπὲρ πάσης ἀναφέρει τῆς κτίσεως, καὶ πάντων σου τῶν Ἁγίων,  τάς ἱκεσίας Σωτήρ, καὶ παράσχου πᾶσι τὰ ἐλέη σου, καὶ τήρει ἀλώβητον, τὸ  στερέωμα Κύριε, ὅπερ ἀρχῆθεν, ἐν σοφίᾳ ἐφήπλωσας, καὶ παρήγαγες, εἰς βροτῶν  περιποίησιν ἅπαν τὸ περιβάλλον δέ, τὴν γαῖαν διάζωμα, φύλαττε ἄτρωτον Λόγε, ἐκ  χαλεπῶν ἐπιδράσεων, δωρούμενος πᾶσιν, ἱλασμὸν καὶ σωτηρίαν, καὶ μέγα ἔλεος.
Στίχ: Ἐν τῷ ἐπικαλεῖσθαί με εἱσήκουσάς μου, ὁ Θεὸς  τῆς δικαιοσύνης μου, ἐν θλίψει ἐπλάτυνάς με.
Πάντες ἐν  ταπεινώσει ψυχῆς, δεόμεθά σου καὶ προσπίπτομεν Κύριε, ἀπάλλαξον πάσης βλάβης,  καὶ συντριβῆς χαλεπῆς, τὴν γῆν ἣν οἰκοῦμεν τῇ κελεύσει σου, καὶ θᾶττον  ἀπότρεψον, ἐξ αὐτῆς καὶ διάλυσον, τάς λυμεῶνας, διαπνεύσεις τῇ νεύσει σου, καὶ  ἀνάχυσον, ζωτικὴν αὔραν ἔνδροσον· ἅπαν τὸ περιβάλλον δέ, χαράκωμα Δέσποτα,  περιχαράκωσον Σῶτερ, τῇ κραταιᾷ δυναστείᾳ σου, δωρούμενος πᾶσιν, ἱλασμὸν καὶ  σωτηρίαν, καὶ θεῖον ἔλεος.
Δόξα, καὶ  νῦν. Ἦχος πλ. α΄
Διὰ σπλάγχνα  οἰκτιρμῶν, μορφωθεὶς τὸ ἀλλότριον Λόγε, τὴν φθαρεῖσαν φύσιν ἀνέπλασας, καὶ πρὸς  ἀφθαρσίαν ἐπανήγαγες• καὶ νῦν δυσωποῦμέν σε, ταῖς τῆς ἀχράντου Μητρός σου  δεήσεσι καμπτόμενος, δώρησαι εὐστάθειαν τῇ οἰκουμένῃ, καὶ πάσῃ τῇ κτίσει  εὐπραγίαν, καὶ ἀπαλλαγὴν τῶν δεινῶν, πρὸς σωτηρίαν τῶν ψυχῶν ἡμῶν.

Ἀπολυτίκια
Ἦχος πλ. α΄  Τὸν συνάναρχον Λόγον
Ὁ τὰ πάντα  σοφίᾳ δημιουργήσας καλῶς, καὶ τὸν ἄνθρωπον κτίσας εἰς καθ' ὁμοίωσιν, καθαγίασον  ἡμῶν τὸν χρόνον Κύριε, εἰς ἐκπλήρωσιν τῶν σῶν, προσταγμάτων βασιλεῦ, ἵνα ὑμνῶμεν  ἀπαύστως, τὰ ἄπειρά σου ἐλέη, εἰς παντὸς κόσμου τὴν ἀνακαίνισιν.
Δόξα.  Ἦχὸς δ’ Ταχὺ προκατάλαβε
Ὁ πάντα τῷ  ῥήματι, παραγαγὼν ὡς Θεός, καὶ νόμους ἐνθέμενος καὶ κυβερνῶν ἀσφαλῶς, πρὸς δόξαν  σου Κύριε, ἄπτωτα διατήρει, καὶ ἀλώβητα Σῶτερ, ἅπαντα τὰ στοιχεῖα, τὰ τὴν γῆν  συγκρατοῦντα, πρεσβείαις τῆς Θεοτόκου, καὶ σῶσον τὰ σύμπαντα.
Καὶ νῦν. Θεοτοκίον
Τὸ ἀπ' αἰῶνος  ἀπόκρυφον...
Καὶ ἀπόλυσις.

ΕΙΣ ΤΟΝ  ΟΡΘΡΟΝ

Μετὰ τὴν α'  στιχολογίαν
Κάθισμα. Ἦχος  α’ Τὸν τάφον σου Σωτὴρ
Τὰ πάντα, ὡς  Θεός, συστησάμενος λόγῳ, καὶ ταῦτα συντηρῶν, ἐν πολλῇ ἁρμονίᾳ, συντήρησον ὡς  εὔσπλαγχνος, ἀπερίτρεπτον Κύριε, τὸ περίζωμα, τὸ περιβάλλον τὴν κτίσιν, καὶ  ἀπότρεψον, ἀπὸ τῆς γῆς πᾶσαν βλάβην, ἀρρήτῳ δυνάμει σου.
Θεοτοκίον
Θεὸν  ὑπερφυῶς, συλλαβοῦσα Παρθένε, καὶ τέξασα σαρκί, διὰ πλῆθος ἐλέους, οἰκτείρησον  Πανάμωμε, τοὺς πιστῶς σε δοξάζοντας, καὶ ἐκκάθαρον, ἁμαρτιῶν πολυτρόπων, τὴν  διάνοιαν, καὶ τὴν καρδίαν τοῖς ῥείθροις, ἡμῶν τῆς σῆς χάριτος.

Μετὰ τὴν β’  στιχολογίαν,
Κάθισμα. Ἦχος  δ’ Κατεπλάγη Ἰωσὴφ
Κατ' ἀρχὰς  παμβασιλεῦ, ἐθεμελίωσας τὴν γῆν, ἔργα δὲ τῶν σῶν χειρῶν, Σῶτερ εἰσὶν οἱ οὐρανοί,  καὶ σὺν ἡλίῳ, σελήνη καὶ οἱ ἀστέρες, ἅπαντα τὴν σὴν μεγαλειότητα, ἅμα καὶ ἰσχύν,  ἀνακηρύττοντα, ὧνπερ ἀτάρακτον φύλαττε πάντοτε, τὴν συνοχὴν καὶ εὐπρέπειαν. Τῷ  σῷ γὰρ πάντα, Λόγε ὑπείκει, παντοδυνάμῳ νεύματι.
Θεοτοκίον
Ἀπορρήτως ἐν  γαστρί, τὸν ὑπερούσιον Θεόν, συλλαβοῦσα Μαριάμ, δίχα τροπῆς τε καὶ φυρμοῦ, τοῖς  ἐν κόσμῳ προήγαγες ὑπὲρ φύσιν, λύοντα ἡμᾶς τῆς κατακρίσεως• ὅθεν τὰ πολλὰ  μεγαλεῖά σου, ὑμνολογοῦμεν καὶ πίστει δοξάζομεν, τὸν ἀκατάληπτον τόκον σου. Ἂλλ'  ὦ Παρθένε, Θεοκυῆτορ, ῥύου ἡμᾶς πάσης θλίψεως.

Μετὰ τὸν  Πολυέλεον,
Κάθισμα. Ἦχος  πλ. δ’ Τὴν Σοφίαν καὶ Λόγον
Ἐκ μὴ ὄντων  τὰ πάντα παραγαγών, καὶ συνέχων πανσόφως καὶ κυβερνῶν, φιλάνθρωπε Κύριε, βασιλεῦ  πάσης κτίσεως, ἀπήμονα συντήρει, τὴν τάξιν ἣν ἔθηκας, καὶ πᾶσαν εὐκρασίαν,  παράσχου τοῖς δούλοις σου· ὅθεν καὶ εὐκράτους, διαπνέων ἀέρας, διάλυσον ἅπαντα,  τὰ λοιμώδη μιάσματα, ἐκ τῆς γῆς παντοδύναμε καὶ δίδου τὴν εἰρήνην τὴν σήν,  ζωοδότα ἐν πᾶσι τοῖς ἔθνεσιν, ἵνα πάντες ὑμνῶμεν, τὴν σὴν ἀγαθότητα.
Θεοτοκιον
Ὁ τῶν ὅλων  Δεσπότης καὶ ποιητής, ἐξ ἀχράντου γαστρός σου σάρκα λαβών, προῆλθεν ὡς ἄνθρωπος,  μὴ τραπεὶς τῇ Θεότητι, καὶ σωτηρίαν πᾶσι, παρέσχετο Πάναγνε, τοῖς πίστει  προσκυνοῦσι, τὸν ἄφραστον τόκον σου. Ὅθεν Θεοτόκε, ἀειπάρθενε Κόρη, πιστῶς  καταφεύγομεν, τῇ θερμῇ προστασίᾳ σου, καὶ σῳζόμενοι κράζομεν· Πρέσβευε τῷ σῷ Υἱῷ  καὶ Θεῷ, τῶν πταισμάτων ἄφεσιν δωρήσασθαι, τοῖς εὐσεβῶς ἀνυμνοῦσι, τὰ πολλὰ  μεγαλεῖά σου.

Τοὺς  ἀναβαθμούς.
Τὸ α'  ἀντίφωνον τοῦ δ' ἤχου
καὶ τὸ  Προκείμενον.
Κύριε, ὁ  Κύριος ἡμῶν, ὡς θαυμαστὸν τὸ ὄνομά σου ἐν πάσῃ τῇ γῆ.
Στίχ: Ὅτι ὄψομαι τοὺς οὐρανοὺς ἔργα τῶν δακτύλων  σου, σελήνην καὶ ἀστέρας ἃ σὺ ἐθεμελίωσας.

Εὐαγγέλιον Ἐκ τοῦ κατὰ Λουκᾶν. Ζήτει τῷ Σαββάτῳ τῆς  ἰστ’ ἑβδομάδος Λουκᾶ.

Ό Ν'

Δόξα. Ταῖς  τῶν Ἀποστόλων...
Καὶ νῦν. Ταῖς  τῆς Θεοτόκου...
Στίχ: Ἐλέησόν με, ὁ Θεὸς κατὰ τὸ μέγα ἔλεός σου...
Ἰδιόμελον.  Ἦχος πλ. β’
Ὁ ἐν σοφίᾳ τὰ  πάντα συντηρῶν, καὶ συνέχων καὶ κατευθύνων Κύριε, πρὸς κυβέρνησιν ἡμῶν, καὶ  ἀσφαλῆ ὁδηγίαν, ἐν ταῖς τρίβοις τῶν ἐντολῶν σου, τάς ἱκετηρίους δεήσεις ἡμῶν  δέξαι, καὶ λύτρωσαι ἡμᾶς, ἐπικειμένων κινδύνων, καὶ πάσης πρὸς τὸ χεῖρον  ἀλλοιώσεως, τῶν τῆς φύσεως ὁρῶν, καὶ σῶσον τὰς ψυχὰς ἡμῶν.

Εἶτα ὁ κανών,  οὗ ἡ ἀκροστιχίς.
Χριστὲ Σωτὴρ  ἡμᾶς διασῴζοις. Γερασίμου
ᾨδὴ α΄ Ἦχος  πλ. δ΄. Ὑγρὰν διοδεύσας
Χρηστότητι  Λόγε καὶ οἰκτιρμοῖς, καμπτόμενος ῥᾶνον, οὐρανόθεν ἐπὶ τῆς γῆς, τὰ ῥεῖθρα τοῦ  θείου σου ἐλέους, πρὸς σωτηρίαν ἡμῶν πολυέλεε.

Ῥυπούμενοι  πάθεσι χαλεποῖς, μολύνομεν Σῶτερ, τὴν ἀτμόσφαιραν ταῖς δειναῖς, ἡμῶν ἐνεργείαις  ἀλλὰ δίδου, ἡμῖν γνησίαν μετάνοιαν Κύριε.

Ἱλέῳ ἐν  ὄμματι ἐφ' ἡμᾶς, ἐπίβλεψον Σῶτερ, καὶ ἀπόστρεψον ἐκ τῆς γῆς, τὸν ὄλεθρον τὸν ἐξ  ἰοβόλων, ἐνεργειῶν καὶ ἀφρόνων δεόμεθα.
Θεοτοκίον
Σωτῆρα  τεκοῦσα μετὰ σαρκός, τὸν ἄναρχον Λόγον, ἐξ αἱμάτων σου τῶν ἁγνῶν, Κεχαριτωμένη  Θεοτόκε, σῶσον ἡμᾶς ἐκ δεινῶν περιστάσεων.

ᾨδή γ’ Σῦ εἶ  τὸ στερέωμα
Τῶν χειρῶν  σου Δέσποτα, ἔργα ἃ πάλαι παρήγαγες, τήρει ἀεί, οἷς ἔθηκας νόμοις, ἀκλινῆ καὶ  ἀσάλευτα.

Ἔχων  ἀνεξάντλητον, τῆς εὐσπλαγχνίας τὸ πέλαγος, τὰς καθ' ἡμῶν, λυμώδεις ἐμπνεύσεις,  πανοικτίρμον διάλυσον.

Σὺ εἶ πάντων  Κύριος, σὺ Ζωοδότα ἐκκάθαρον, πάσης φθορᾶς, τὰ στοιχεῖα Σῶτερ, ἐν οἷς ζῶμεν οἱ  δοῦλοί σου.
Θεοτοκίον
Ὤφθης  ἐνδιαίτημα, τοῦ Ποιητοῦ πάσης κτίσεως, Κόρη Ἁγνή, τοῦτον ἐκ γαστρός σου,  ἀπορρήτως κυήσασα.

Κάθισμα
Ἦχος πλ. α΄  Τὸν συνάναρχον Λόγον
Ὡς Δεσπότῃ  καὶ Κτίστῃ ἡμῶν φιλάνθρωπε, σοὶ προσπίπτομεν πίστει καὶ ἐκβοῶμέν σοι· τὴν  ἀτμόσφαιραν ἡμῶν καὶ τὴν γῆν ἅπασαν, ἐκ λυμεώνων χαλεπῶν, διατήρει ἀσινῆ, καὶ  δίδου ἡμῖν οἰκτίρμον, μετάνοιαν καὶ ὑγείαν, πρὸς σωτηρίαν τῶν ψυχῶν ἡμῶν.
Θεοτοκίον
Τὸν Δεσπότην  τῶν ὅλων κυοφορήσασα, ἐξ ἁγνῶν σου αἱμάτων ὑπὲρ κατάληψιν, καὶ παρθένος ὡς τὸ  πρὶν ἄφθορος μείνασα, πάσης κακίας καὶ φθορᾶς, τοῦ δολίου πτερνιστοῦ, διάσῳζε  Θεοτόκε, τοὺς ἀδιστάκτῳ καρδίᾳ, τῇ προστασίᾳ σου προστρέχοντας.

ᾨδὴ δ'  Εἰσακήκοα Κύριε
Τὰ τὴν γῆν  περιβάλλοντα, φύλαττε στοιχεῖα ἀβλαβῆ Κύριε, καὶ ἡμᾶς εὐλόγει πάντοτε, ἵνα τῷ σῷ  φόβῳ πορεύωμεθα.

Ἠλλοιώθημεν  Κύριε, ἐν τῇ παραβάσει τοῦ θείου νόμου σου, διὰ τοῦτό σου δεόμεθα· δίδου ἡμῖν  βίου ἐπανόρθωσιν.

Ῥυπασμάτων  ἀπάλλαξον, καὶ ἐξ ὀλεθρίων Σῶτερ ἐμπνεύσεων, τὴν γῆν πᾶσαν τῇ ἰσχύι σου, ἵνα  μεγαλύνωμεν τὸ κράτος σου.
Θεοτοκίον
Ἡ τεκοῦσα ἐν  σώματι, τὸν δημιουργὸν ἁπάσης τῆς κτίσεως, Θεοτόκε ἀειπάρθενε, ῥῦσαι ἡμᾶς πάσης  περιστάσεως.

ᾨδὴ ε’  Φώτισον ἡμᾶς
Μώμων  ψυχικῶν, ἡμᾶς κάθαρον φιλάνθρωπε, καὶ συντήρει ἐν τῇ τάξει ἑαυτοῦ, τὸ διάζωμα  τῆς γῆς ἐκδυσωποῦμέν σε.

Ἄλυπον ζωήν,  διανύειν ἡμᾶς Κύριε, ἐν εἰρήνῃ καὶ ἀγάπῃ ἀληθεῖ, ἐνδυνάμωσον ἡμᾶς τῷ θείῳ φόβῳ  σου.

Σὺ τὸν  οὐρανόν, καὶ τὴν γῆν ἐθεμελίωσας, ὥσπερ ψάλλει ὁ Δαβὶδ Δημιουργὲ· σὺ οὖν φυλάττε  ἡμᾶς ἐκ πάσης θλίψεως.
Θεοτοκίον
Δέξαι τὰς  φωνάς, τῶν πιστῶς προσκαλουμένων σε, Θεοτόκε ἀειπάρθενε Ἁγνή, καὶ παράσχου τὴν  εἰρήνην ταῖς ψυχαῖς ἡμῶν.

ᾨδὴ στ’ Τὴν  δέησιν
Ἰσχύι σου,  κραταιᾷ πᾶσαν κτίσιν, ἐστερέωσας φιλάνθρωπε Σῶτερ• νῦν δὲ ἡμᾶς ἀπειλοῦντος  ὀλέθρου, τῇ δυναστείᾳ σου λύτρωσαι Κύριε, καὶ τὸ περίζωμα Χριστέ, τὸ τὴν γῆν  περιβάλλον διάσωσον.

Ἀλύμαντον,  τὸν αἰθέρα συντήρει, καὶ τὴν χύσιν, τοῦ ἀέρος οἰκτίρμον, φθοροποιῶν διαπνεύσεων  Λόγε, καὶ μολυσμῶν καὶ λοιπῶν ἐπιδράσεων, ἐκ χαλεπῶν ἐνεργειῶν, φερουσῶν  πολυώδυνον θάνατον.

Σὺ Κύριε,  ἐστερέωσας λόγῳ γῆς τὴν σύστασιν καὶ ταύτης τὸν γῦρον, ἐν περιβάλλοντι Σῶτερ  στοιχείῳ, περιεβάλου αὐτὴν ὡς ἠθέλησας, ὃ διαφύλαττε ἀεί, ἐκ φθορᾶς καὶ δεινῶν  ἐπιδράσεων.
Θεοτοκίον
Ὡς Μήτηρ, τοῦ  Βασιλέως τῆς δόξης, Θεοτόκε ἀειπάρθενε Κόρη, ἐξ ἀδοξίας παθῶν ἀκαθάρτων, τὴν  ταπεινήν μου καρδίαν ἀπάλλαξον, καὶ δίδου μοι εἰλικρινῆ, καὶ τελείαν μετάνοιαν  δέομαι.

Κοντάκιον
Ἦχὸς β’ Τοῖς  τῶν αἱμάτων σου
Τῇ πανσθενεῖ  σου ἰσχύι συνέστησας, τὰ ὁρατὰ καὶ ἀόρατα ἅπαντα· διὸ ἀσινὲς διαφύλαττε,  ἐκδυσωποῦμεν τὴν σὴν ἀγαθότητα, τὸ τὴν γῆν περιβάλλον διάζωμα.
Ὁ οἶκος
Τῆς σῆς  προνοίας ἀγαθέ, ὑμνοῦμεν τάς ἐκφάνσεις, καὶ τάς δυνάμεις τάς πολλάς, καὶ  σωτηρίους Σῶτερ· ὅτι ἐν ἀρρήτῳ σοφίᾳ καὶ τάξει καὶ ἁρμονίᾳ, ἔθου τοῖς πᾶσι  νόμους καὶ θεσμοὺς ἀμετατρέπτους, πρὸς συντήρησιν ἡμῶν, τοῦ βασιλείου πλάσματός  σου· οὓς ἀσαλεύτους διατήρησον Κύριε, ἐκ πάσης φθοροποιοῦ ἐνεργείας καὶ  ἀλλοιώσεως, καὶ ὀλέθρου, ὡς τῶν ὅλων κηδεμὼν καὶ προνοητὴς καὶ ῥύστης, τὴν ἐν  αὐτοῖς συνεκτικὴν δύναμιν ἀμετακίνητον φυλάττων, καὶ ἰδιαιτέρως συντηρῶν τὸ τὴν  γῆν περιβάλλον διάζωμα.

ᾨδὴ ζ' Οἱ ἐκ  τῆς Ἰουδαίας
Ζωὴν νέμων  τοῖς πᾶσι, καὶ διέπων τὰ πάντα ἀρρήτοις κρίμασι, μολύνσεων ἐκτόπων, καὶ πάσης  ἐπηρείας, τοὺς βοῶντας διάσῳζε· ὁ τῶν Πατέρων ἡμῶν, Θεὸς εὐλογητὸς εἶ.

Οὐρανὸν ἐν  τοῖς ἄστροις, κατεκόσμησας Κύριε τῇ βουλήσει σου, τὴν γῆν δὲ πᾶσαν Σῶτερ, ἐν  ἄνθεσι καὶ δένδροις, καθωράϊσας ψαλλουσαν· ὁ τῶν Πατέρων ἡμῶν, Θεὸς εὐλογητὸς  εἰ.

Ἱλασμὸν ἡμῖν  δίδου, καὶ γαλήνιον βίον τοῖς κατοικοῦσιν ἐν γῇ, ἐκ ταύτης ἀποτρέπων,  φθοροποιοὺς ἐκχύσεις, διασώζων τοὺς ψάλλοντας• ὁ τῶν Πατέρων ἡμῶν, Θεὸς  εὐλογητὸς εἶ.
Θεοτοκίον
Σὠτηρίας σε  πύλην, ὁ τεχθεὶς ἐκ γαστρός σου ἁγνὴ ἀνέδειξεν, εἰσάγουσαν πρὸς δόξαν, τῆς ἄνω  βασιλείας, τοὺς πιστῶς ἐκβοῶντάς σοι· Χαῖρε Παρθένε ἁγνή, βροτῶν ἡ σωτηρία.

ᾨδὴ η’ Τὸν  βασιλέα
Γῆν οἱ  οἰκοῦντες, δεῦτε προσπέσωμεν πάντες, καὶ βοήσωμεν Χριστῷ, ἐν κατανύξει· ῥῦσαι  ἡμᾶς Σῶτερ, δικαίας καταδίκης.

Ἐκ  μολυσμάτων, καὶ χαλεπῶν μιασμάτων, τὴν περίγειον λύτρωσαι Σῶτερ λῆξιν, ἵνα σε  ὑμνῶμεν, τὸν μόνον εὐεργέτην.

Ῥείθροις  οἰκτίρμον, τοῦ ζωτικοῦ σου ἐλέους, ἐναπόσβεσον παθῶν πικρῶν τὴν φλόγα, καὶ δίδου  ὑγείαν, ἡμῖν καὶ σωτηρίαν.
Θεοτοκίον.
Ἀγγέλων δόξα,  καὶ τῶν βροτῶν σωτηρία, ἀειπάρθενε δεδοξασμένη Κόρη, αἰωνίου δόξης, δεῖξον ἡμᾶς  μετόχους.

ᾨδή θ' Κυρίως  Θεοτόκον
Σεισμῶν καὶ  δυσπραγίας, καὶ πληγῶν ποικίλων, καὶ μολυσμῶν ψυχοφθόρων ἀπάλλαττε, ἡμῶν τὸ  γένος οἰκτίρμον, τῇ σῇ χρηστότητι.

Ἰσχὺν τοῖς  ἀσθενέσι, δίδου πανοικτίρμον, καὶ καθαρὰν τὴν ἀτμόσφαιραν φύλαττε, θανατηφόρων  ἀνέμων τῇ δυναστείᾳ σου.

Μολύνσεως  ἁπάσης, θάνατον γεννώσης, τὸν ἐν τῇ κτίσει ἀέρα ὃν πνέομεν, τῇ σῇ δυνάμει  ἀμόλυντον Σῶτερ φύλαττε.

Οὐράνωσον  οἰκτίρμον, ἡμῶν τάς καρδίας, δι' ἐνάρετου ζωῆς καὶ σεμνότητος, καὶ συνοχῆς  ἀκαθάρτου ἡμᾶς ἀπάλλαττε.
Θεοτοκίον.
Ὑμνοῦμέν σου  τὸν τόκον, δι' οὗ τῆς κατάρας, τῆς ἀρχεγόνου Παρθένε ἐρρύσθημεν· σὺ γὰρ Χριστὸν  τὸν Σωτῆρα πάντων ἐκύησας.

Ἐξαποστειλάριον
Γυναῖκες  ἀκουτίσθητε
Οὐρανοῦ τῷ  νεύματι, τανύσας πρῴην Κύριε, ὥσπερ φησὶν ὁ προφήτης, καὶ γῆς τὸν ἄσχετον ὄγκον,  θεμελιώσας Δεσπότα, τὴν συνοχὴν τοῦ σύμπαντος, ἐν ἁρμονίᾳ φύλαττε, καὶ πᾶν  στοιχεῖον τῇ κτίσει, ἀμόλυντον διατήρει.
Θεοτοκίον
Ὁ ποιητὴς τῆς  κτίσεως, ἐκ σοῦ δι' ἀγαθότητα, μορφὴν λαμβάνει ἀνθρώπου, καὶ κτίζεται ὑπὲρ  φύσιν, ἐκ τῶν ἁγνῶν αἱμάτων σου· ὃν αἴτησαι δεόμεθα ὑπὲρ ἡμῶν πανάχραντε, ὡς  αὐτοῦ πάναγνὸς Μήτηρ, τυχεῖν ἡμᾶς σωτηρίας.

Εἰς τοὺς  αἴνους
Ἱστῶμεν  στίχους δ' καὶ ψάλλομεν τὰ ἑξῆς προσόμοια:
Ἦχος δ’.  Ἔδωκας σημείωσιν
Ὕμνον σοι  προσάγομεν, ἐν κατανύξει φιλάνθρωπε, καὶ πιστῶς ἐκβοῶμέν σοι· Ὁ τῆς γῆς τὰ  πέρατα, καὶ πᾶσαν τὴν κτίσιν, συνέχων ὡς κτίστης, καὶ συγκρατῶν καὶ κυβερνῶν, ἐξ  ἰοβόλων πνεύσεων λύτρωσαι, καὶ χαλεπῶν μολύνσεων, προξενουσῶν πικρὸν θάνατον, ὂν  διέπλασας ἄνθρωπον, ὡς οἰκτίρμων καὶ εὔσπλαγχνος.

Πάντα  καθυπέταξας, τῷ πανσθενεῖ σου βουλήματι, ἐκ μὴ ὄντων φιλάνθρωπε, καὶ πάντα  δουλεύουσι, τῷ σῷ κράτει Σῶτερ• ὅθεν δυσωποῦμεν τὸ περιβάλλον πᾶσαν γῆν,  στοιχεῖον τήρει ἀμετακίνητον, πρὸς ἀσφαλῆ κυβέρνησιν, τοῦ βασιλείου σου  πλάσματος, καὶ ζωὴν ἀστασίαστον, ἐν τῇ γῇ καὶ ἀνώλεθρον.

Βίου  καθαρότητα, καὶ πολιτείας λαμπρότητα, εὐσεβείας οἱ τρόφιμοι, Κυρίῳ προσάξωμεν,  ὡς ἂν λυτρωθῶμεν, μολυσμῶν ποικίλων, μολυνουσῶν πᾶσαν τὴν γῆν, καὶ πικρὸν  θάνατον καὶ ἐπώδυνον, προξενουσῶν τοῖς πέρασιν, ἐξ ὧν τὴν ὕπαρξιν Κύριε, τὴν  ἡμῶν διαφύλαξον, πανσθενεῖ δυναστείᾳ σου.

Γῆς τὸν γῦρον  Κύριε, καθάπερ τείχει ἐτείχισας, ἀσφαλεῖ περιβάλλοντι, ὃ φυλάττε πάντοτε, ὡς  ἔθηκας τοῦτο, ἡνίκα ἀνέμων, πνοὰς καὶ αὔρας ζωτικάς, εἰς περιποίησιν ἡμῶν ἔχεας,  καὶ δίδου ἡμῖν Δέσποτα, ἁμαρτημάτων συγχώρησιν, καὶ πληροῦν τὰ ἐντάλματα, τοῦ  σεπτοῦ σου θελήματος.
Δόξα. Ἦχος πλ. δ΄
Ὡς Δεσπότης  τῆς κτίσεως, τοὺς θησαυροὺς τῆς σῆς προνοίας, μὴ ἀντανέλῃς ἀφ' ἡμῶν, φιλάνθρωπε  δεόμεθα· ἴδε Κύριε, τὴν ἡμῶν ταπείνωσιν, καὶ μεμολυσμένων ἀνέμων, καὶ ἰοβόλων  διαδόσεων καὶ ἐνεργειῶν, τὴν κτίσιν ἀποκάθαρον ὡς ἂν ἐν καθαρᾷ ζωῇ, εὐσεβῶς καὶ  σωφρόνως πολιτευόμενοι, τῆς αἰωνίου ζωῆς ἀξιωθῶμεν, δοξάζοντες τὸ μέγα σου  ἔλεος.
Καὶ νῦν. Θεοτοκίον
Δέσποινα  πρόσδεξαι....

Δοξολογία  μεγάλη, ἐκτενὴς καὶ ἀπόλυσις.

ΕΙΣ ΤΗΝ  ΛΕΙΤΟΥΡΓΙΑΝ
Τὰ συνήθη.  Ἀπόστολον καὶ Εὐαγγέλιον τῆς α’ Σεπτεμβρίου τῆς Ἰνδίκτου, εἰ δὲ βούλει εἰπὲ καὶ  τὸ κατὰ Μᾶρκον, τῇ Τετάρτῃ τῆς ιζ' ἑβδομάδος Μάρκου.

Κοινωνικὸν Αἰνεῖτε τὸν Κύριον...

Μεγαλυνάριον
Φὑλαττε  ἀλύμαντον ἐν παντί, ἅπασαν τὴν κτίσιν, δύσωποῦμέν σε Λυτρωτά, καὶ πνοὰς ἀνέμων,  καὶ τάς ἐνδρόσους αὔρας, δίδου εἰς σωτηρίαν, ἡμῶν φιλάνθρωπε.
Δίστιχον.
Γεράσιμος,  Δέσποτα, πιστῶς βοᾷ σοι·
Εὔκρατον  ἀτμόσφαιραν δίδου τῇ κτίσει.
</document>
