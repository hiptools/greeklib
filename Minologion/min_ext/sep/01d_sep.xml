<?xml version="1.0" encoding="UTF-8"?>
<document book="min_ext" part="sep" name="01d_sep" title="Ἀρχὴ τῆς Ἰνδίκτου καὶ ἡ Σύναξις πρὸς τιμνὴ καὶ μνήμην τῆς Σεπτῆς Εἰκόνος τῆς Θεοτόκου τῆς ἐπιλεγόμενος τῆς Παμμακαριστοῦ.">
Τῌ Α' ΤΟΥ ΣΕΠΤΕΜΒΡΙΟΥ
ΣΕΠΤΕΜΒΡΙΟΥ Α΄
ΑΡΧΗ ΤΗΣ  ΙΝΔΙΚΤΟΥ
ΚΑΙ Η ΣΥΝΑΞΙΣ  ΠΡΟΣ ΤΙΜΗΝ ΚΑΙ ΜΝΗΜΗΝ
ΤΗΣ ΕΝ ΤΩ  ΠΑΝΣΕΠΤΩ ΠΑΤΡΙΑΡΧΙΚΩ ΝΑΩ
ΚΑΤΑΤΕΘΕΙΣΗΣ  ΣΕΠΤΗΣ ΕΙΚΟΝΟΣ
ΤΗΣ ΥΠΕΡΑΓΙΑΣ  ΔΕΣΠΟΙΝΗΣ ΗΜΩΝ ΘΕΟΤΟΚΟΥ ΚΑΙ ΑΕΙΠΑΡΘΕΝΟΥ ΜΑΡΙΑΣ
ΤΗΣ  ΕΠΙΛΕΓΟΜΕΝΗΣ ΤΗΣ ΠΑΜΜΑΚΑΡΙΣΤΟΥ

ΕΝ ΤΩ ΕΣΠΕΡΙΝΩ

Στιχολογοῦμεν τὴν α΄ στάσιν τοῦ «Μακάριος ἀνήρ»  εἰς τὸ «Κύριε ἐκέκραξα»  ἱστῶμεν στίχους στ΄καὶ  ψάλλομεν στιχηρὰ  προσόμοια τῆς  Ἰνδίκτου γ΄καὶ τῆς  Παμμακαρίστου γ΄.
Τῆς Ἰνδίκτου  Ἦχος  α'
Τῶν  οὐρανίων
Τῆς  αὐτολέκτου καὶ θείας διδασκαλίας Χριστοῦ, τὴν προσευχὴν μαθόντες, καθ᾿ ἑκάστην ἡμέραν, βοήσωμεν  τῷ Κτίστῃ·  Πάτερ ἡμῶν,  ὁ ἐν τοῖς οὐρανοῖς  κατοικῶν, τὸν ἐπιούσιον ἄρτον  δίδου ἡμῖν, παρορῶν ἡμῶν  τὰ πταίσματα.

Ὡς  τῶν Ἑβραίων  τὰ κῶλα ἐν  τῇ ἐρήμῳ  ποτέ, ἀπειθησάντων  ὄντως, σοὶ τῷ πάντων Δεσπότῃ,  ἀξίως κατεστρώθη οὕτω  καὶ νῦν, τὰ  ὀστᾶ διασκόρπισον, τῶν δυσσεβῶν καὶ  ἀπίστων Ἀγαρηνῶν, ψαλμικῶς παρὰ τὸν ᾍδην Χριστέ.

Ὁ ἐν  Σιναίῳ τῷ ὄρει τὰς  πλάκας γράψας ποτέ, αὐτὸς καὶ νῦν ἐν πόλει, Ναζαρὲτ κατὰ σάρκα, βιβλίον κατεδέξω προφητικόν,  ἀναγνῶναι Χριστὲ ὁ Θεός·  καὶ τοῦτο πτύξας ἐδίδασκες τοὺς  λαούς, πεπληρῶσθαι  τὴν Γραφὴν ἐπὶ σοί.
Ἦχος α΄ Ὢ τοῦ  παραδόξου θαύματος
Σήμερον λαμπρὰ πανήγυρις, τοῖς πιστοῖς Παρθένε, παμφαῶς ἐξέλαμψεν. Ἀγάλλονται  οὐρανοὶ, καὶ συγχορεύει ἡ γῆ· συγχαίρει δ΄ἡ τοῦ Χριστοῦ, πρεσβυγενὴς Ἐκκλησία,  Πανάμωμε, καὶ τέρπεται ἐν Χριστῷ τὴν ἑορτήν σου λαμπρῶς ἑορτάζουσα καὶ  Δημιουργὸς ὁ Μέγας, ἐν ψαλμοῖς καὶ ᾄσμασι, συνδοξάζεται ὄντως, Παναγία  Παμμακάριστε.

Σήμερον φαιδροῖς ἐν ᾄσμασιν εὐσεβῶς, Παρθένε, τὸν Χριστὸν δοξάζοντες τελοῦμέν  σου τὴν σεπτήν, βασιλικὴν ἑορτήν· ὑπάρχεις γὰρ ἀληθῶς, τῶν νοερῶν ἀρχαγγέλων  Παντάνασσα· διό σε, Μῆτερ Θεοῦ, σὺν τοῖς Ἀγγέλοις ἀεὶ μακαρίζομεν. Κεχαριτωμένη,  χαῖρε, τῶν πιστῶν διάσωσμα, προστασία τοῦ κόσμου, Παναγία Παμμακάριστε.

Σήμερον τὴν σὴν πανήγυριν, εὐλαβῶς, Παρθένε, σὺν ἀγγέλοις ἄγομεν, τιμῶντές σου  τὴν σεπτὴν καὶ σεβάσμιον μορφήν. Ἀγάλλεται ὁ λαὸς τῆς Βασιλίδος νῦν ταύτης τῶν  πόλεων, εὐσεβοφρόνως τιμῶν, θεοειδοῦς σου μορφῆς τὸ εἰκόνισμα, καὶ ἐν κατανύξει  κράζει, σεμνὴ Παμμακάριστε, τὸν Υἱόν σου δυσώπει ὑπὲρ τῶν πόθῳ τιμώντων σε.
Ἕτερα. Ἦχος α΄  «Τῶν οὐρανίων».
Λαμπροφανὴς καὶ πανένδοξος ἀνατέταλκε, τῇ βασιλίδι αὖθις ἡ πανέορτος μνήμη  εἰκόνος σεβασμίας τῆς ὑπὲρ νοῦν γενομένης θεόπαιδος· ἀνευφημοῦντες οὖν ταύτην,  πίστει θερμῇ καὶ καρδίᾳ μακαρίσωμεν.

Πανευλαβῶς ἀσπαζόμεθα, Παμμακάριστε, τὴν ἱεράν σου πάντες καὶ ἁγίαν εἰκόνα·  θερμὴν παραμυθίαν ταύτην ἀεὶ, ἐν ταῖς θλίψεσιν ἔχοντες· οἱ τοῖς τοῦ βίου  κυκλούμενοι πειρασμοῖς, Θεοτόκε ἀειπάρθενε.

Τῆς εὐσεβείας οἱ παῖδες δεῦτε συνδράμωμεν, ἐπὶ τῇ θείᾳ μνήμῃ τῆς πανσέπτου εἰκόνος τῆς ὄντως Θεοτόκου καὶ εὐλαβῶς πρὸς αὐτὴν ἀνακράξωμεν ἀπὸ ἐχθρῶν ἀοράτων καὶ ὁρατῶν, τοὺς τιμῶντάς σε περίσωζε.
Δόξα· τῆς Ἰνδίκτου
Ὁ Πνεύματι Ἁγίῳ συνημμένος,  ἄναρχε Λόγε καὶ Υἱέ,  ὁ πάντων ὁρατῶν  καὶ ἀοράτων συμπαντουργὸς  καὶ συνδημιουργός, τὸν στέφανον τοῦ  ἐνιαυτοῦ εὐλόγησον, φυλάττων ἐν εἰρήνῃ τῶν Ὀρθοδόξων  τὰ πλήθη,  πρεσβείαις τῆς Θεοτόκου, καὶ πάντων τῶν Ἁγίων σου.
Καὶ νῦν· τῆς Παμμακαρίστου.
Ἦχος πλ β΄.
Σήμερον συγκαλεῖται ἡμᾶς, τῆς Θεοτόκου ἡ σεβάσμιος πανήγυρις. Ἐν χαρᾷ οὖν καὶ  ἀγαλλιάσει, τῇ σεπτῇ αὐτῇ εἰκόνι προσπίπτοντες, βοήσωμεν λέγοντες. Θεοτόκε  Παμμακάριστε, ἡ μεσίτρια καὶ σκέπη τῶν εἰς σὲ μετὰ Θεὸν καταφευγόντων,  διαφύλαξον τὴν πόλιν σου ἄτρωτον, ἀπὸ τῶν ἐναντίων προσβολῶν. Τῇ ἀμάχῳ γάρ σου  προστασίᾳ, εἰρήνην βραβεύεις, καἰ ἱλασμὸν ἁμαρτιῶν, τοῖς μετὰ πόθου προσκυνοῦσι  τὴν εἰκόνα σου, Ἄχραντε.

Εἴσοδος, Φῶς ἱλαρὸν-Τὸ  προκείμενον τῆς ἡμέρας καὶ τὰ  ἀναγνώσματα.
Προφητείας Ἡσαΐου τὸ Ἀνάγνωσμα
(Κεφ.  61, 1-10)
Πνεῦμα  Κυρίου ἐπ᾿ ἐμέ, οὗ ἕνεκεν ἔχρισέ με, εὐαγγελίσασθαι  πτωχοῖς ἀπέσταλκέ με, ἰάσασθαι τοὺς  συντετριμμένους τὴν καρδίαν, κηρύξαι αἰχμαλώτοις ἄφεσιν, καὶ  τυφλοῖς ἀνάβλεψιν·  καλέσαι ἐνιαυτὸν  Κυρίου δεκτόν, καὶ ἡμέραν  ἀνταποδόσεως τῷ Θεῷ  ἡμῶν, παρακαλέσαι  πάντας τοὺς πενθοῦντας, δοθῆναι τοῖς πενθοῦσι  Σιών δόξαν ἀντὶ σποδοῦ· ἄλειμμα εὐφροσύνης  τοῖς πενθοῦσι, καταστολὴν δόξης,  ἀντὶ πνεύματος ἀκηδίας, καὶ κληθήσονται γενεά, δικαιοσύνης, φύτευμα Κυρίου εἰς  δόξαν. Καὶ  οἰκοδομήσουσιν ἐρήμους  αἰωνίους, ἐξηρημωμένας  τὸ πρότερον· ἐξαναστήσονται, καὶ ἀνακαινιοῦσι πόλεις ἐρήμους, ἐξηρημωμένας ἀπὸ γενεὰς  εἰς γενεάν.  Καὶ ἥξουσιν ἀλλογενεῖς  ποιμαίνοντες  τὰ πρόβατά  σου, καὶ ἀλλόφυλοι ἀροτῆρες,  καὶ ἀμπελουργοὶ ὑμῶν.  Ὑμεῖς δὲ Ἱερεῖς  Κυρίου κληθήσεσθε, λειτουργοὶ Θεοῦ ἡμῶν.  Ῥηθήσεται ὑμῖν· ἰσχὺν ἐθνῶν  κατέδεσθε, καὶ ἐν  τῷ πλούτῳ αὐτῶν  θαυμασθήσεσθε, ἀντί της αἰσχύνης ὑμῶν τῆς  διπλῆς, καὶ ἀντὶ τῆς ἐντροπῆς,  ἀγαλλιάσεται ἡ μερὶς  αὐτῶν. Διὰ τοῦτο τὴν γῆν  αὐτῶν ἐκ  δευτέρου κληρονομήσουσι, καὶ εὐφροσύνη  αἰώνιος ὑπὲρ  κεφαλῆς αὐτῶν.  Ἐγὼ γὰρ εἰμι  Κύριος, ἀγαπῶν  δικαιοσύνην καὶ μισῶν ἁρπάγματα ἐξ ἀδικίας· καὶ δώσω τὸν μόχθον  αὐτῶν δικαίοις, καὶ διαθήκην αἰώνιον  διαθήσομαι αὐτοῖς. Καὶ γνωσθήσεται ἐν τοῖς ἔθνεσι  τὸ σπέρμα αὐτῶν, καὶ τὰ ἔκγονα αὐτῶν ἐν μέσῳ τῶν  λαῶν· καὶ ὁ ὁρῶν  αὐτούς, ἐπιγνώσεται  αὐτούς, ὅτι  οὗτοί εἰσι  σπέρμα εὐλογημένον  εἰς τοὺς αἰῶνας ὑπὸ Θεοῦ,  καὶ εὐφροσύνη  εὐφρανθήσονται ἐπὶ Κύριον.
Λευϊτικοῦ τὸ Ἀνάγνωσμα
(Κεφ.  26, 3-10 καὶ ἐκλογὴ)
Ἐλάλησε  Κύριος τοῖς υἱοῖς Ἰσραήλ, λέγων· Ἐὰν τοῖς προστάγμασί μου πορεύησθε, καὶ τὰς ἐντολάς  μου φυλάσσησθε, καὶ ποιῆτε αὐτάς, δώσω τὸν ὑετὸν ἐν καιρῷ αὐτοῦ, καὶ ἡ γῆ δώσει  τὰ γεννήματα αὐτῆς, καὶ τὰ ξύλα  τῶν πεδίων ἀποδώσει  τὸν καρπὸν αὐτῶν, καὶ καταλήψεται ὑμῖν ὁ ἀλοητὸς  τὸν τρυγητόν, καὶ ὁ τρυγητός καταλήψεται  τὸν σπόρον.  Καὶ φάγεσθε τὸν ἄρτον ὑμῶν  εἰς πλησμονήν, καὶ κατοικήσετε μετὰ  ἀσφαλείας ἐπὶ τῆς γῆς ὑμῶν, καὶ οὐκ ἔσται ὑμᾶς ὁ ἐκφοβῶν·  καὶ ἀπολῶ θηρία ἐκ τῆς γῆς ὑμῶν, καὶ πόλεμος οὐ διελεύσεται  διὰ τῆς γῆς ὑμῶν, καὶ πεσοῦνται οἱ ἐχθροὶ  ὑμῶν ἐνώπιον ὑμῶν, καὶ διώξονται ἐξ ὑμῶν πέντε ἑκατόν, καὶ  ἑκατόν ὑμῶν  διώξονται μυριάδας. Καὶ ἐπιβλέψω ἐφ᾿ ὑμᾶς, καὶ εὐλογήσω ὑμᾶς, καὶ αὐξανῶ ὑμᾶς, καὶ πληθυνῶ ὑμᾶς, καὶ στήσω τὴν  διαθήκην μου μεθ᾿ ὑμῶν. Καὶ φάγεσθε παλαιά, καὶ παλαιὰ παλαιῶν, καὶ παλαιὰ ἐκ προσώπου  νέων ἐξοίσετε. Καὶ οὐ βδελύξεται ἡ ψυχή μου ὑμᾶς, καὶ ἐμπεριπατήσω ἐν ὑμῖν, καὶ ἔσομαι ὑμῶν  Θεός, καὶ ὑμεῖς ἔσεσθέ μοι λαός.  Ἐὰν δὲ μὴ εἰσακούσητέ μου, μηδὲ ποιήσητε  τὰ προστάγματά μου ταῦτα, ἀλλὰ  ἀπειθήσητε αὐτοῖς, καὶ τοῖς κρίμασί μου προσοχθήσῃ ἡ ψυχὴ  ὑμῶν, ὥς τε  ὑμᾶς μὴ ποιεῖν  πάσας τὰς ἐντολάς  μου, καὶ ἐγὼ ποιήσω οὕτως ὑμῖν. Ἐπιστήσω ἐφ᾿ ὑμᾶς τὴν ἀπορίαν, καὶ σπερεῖτε διακενῆς τὰ σπέρματα ὑμῶν, καὶ ἔδονται τοὺς πόνους ὑμῶν οἱ ὑπεναντίοι ὑμῶν. Καὶ  ἐπιστήσω τὸ πρόσωπόν  μου ἐφ᾿ ὑμᾶς, καὶ πεσεῖσθε ἐναντίον τῶν ἐχθρῶν ὑμῶν, καὶ διώξονται ὑμᾶς, καὶ φεύξεσθε οὐδενὸς  διώκοντος ὑμᾶς·  καὶ συντρίψω τὴν ὕβριν τῆς ὑπερηφανίας ὑμῶν· καὶ θήσω  τὸν οὐρανὸν ὑμῖν ὡς  σιδηροῦν, καὶ τὴν γῆν ὡσεὶ χαλκῆν. Καὶ  ἔσται εἰς κενόν ἡ ἰσχὺς ὑμῶν, καὶ ἡ γῆ ὑμῶν  οὐ δώσει τὸν  σπόρον αὐτῆς, καὶ τὰ ξύλα  τοῦ ἀγροῦ οὐ δώσει τὸν καρπὸν  αὐτῶν. Καὶ  ἀποστελῶ ἐφ᾿ ὑμᾶς  τὰ θηρία τὰ ἄγρια  τῆς γῆς, καὶ  ἐξαναλώσει τὰ κτήνη ὑμῶν, καὶ  ὀλιγοστοὺς ποιήσει ὑμᾶς ἐπιπορευομένη  μάχαιρα. Καὶ ἔσται ἡ γῆ ὑμῶν ἔρημος καὶ αἱ ἐπαύλεις ὑμῶν ἔσονται ἔρημοι· ὅτι ὑμεῖς ἐπορεύθητε πρὸς  μὲ πλάγιοι,  κἀγὼ πορεύσομαι  πρὸς ὑμᾶς ἐν θυμῷ πλαγίῳ·  λέγει Κύριος ὁ Θεός, ὁ Ἅγιος Ἰσραήλ.
Προφητείας, Ἰεζεκιὴλ τὸ Ἀνάγνωσμα
(Κεφ.  43, 27  44, 1-4)
Ἔσται ἀπὸ τῆς ἡμέρας τῆς ὀγδόης καὶ ἐπέκεινα, ποιήσουσιν οἱ Ἱερεῖς ἐπὶ τὸ θυσιαστήριον τὰ ὁλοκαυτώματα ὑμῶν, καὶ τὰ τοῦ σωτηρίου ὑμῶν, καὶ προσδέξομαι ὑμᾶς, λέγει Κύριος (μδ'  1).  Καὶ ἐπέστρεψέ με κατὰ τὴν ὁδὸν τῆς πύλης τῶν Ἁγίων τῆς ἐξωτέρας τῆς βλεπούσης κατὰ ἀνατολάς, καὶ αὕτη ἦν κεκλεισμένη. Καὶ εἶπε Κύριος πρὸς με· Ἡ πύλη αὕτη κεκλεισμένη ἔσται, οὐκ ἀνοιχθήσεται, καὶ οὐδεὶς οὐ μὴ διέλθῃ δι᾿ αὐτῆς, ὅτι Κύριος ὁ Θεός, Ἰσραὴλ εἰσελεύσεται δι᾿ αὐτῆς, καὶ ἔσται κεκλεισμένη. Διότι ὁ Ἡγούμενος οὗτος κάθηται ἐπ᾿ αὐτὴν τοῦ φαγεῖν ἄρτον ἐνώπιον Κυρίου, κατὰ τὴν ὁδὸν τοῦ Αἰλὰμ τῆς πύλης εἰσελεύσεται, καὶ κατὰ τὴν ὁδὸν αὐτοῦ ἐξελεύσεται. Καὶ εἰσήγαγέ με κατὰ τὴν ὁδὸν τῆς πύλης τῶν Ἁγίων τῆς πρὸς Βορρᾶν, κατέναντι τοῦ οἴκου, καὶ εἶδον καὶ ἰδοὺ πλήρης δόξης ὁ οἶκος Κυρίου.

Εἰς  τὸν  Στίχον,   Στιχηρὰ   Ἰδιόμελα  τῆς   Ἰνδίκτου.
Ἰωάννου   Μοναχοῦ
Ἦχος  α´
Ἐπέστη  ἡ εἴσοδος τοῦ  ἐνιαυτοῦ, συγκαλοῦσα γεραίρειν ταύτην τοὺς λαμπρύνοντας, Καλλίστην, Εὔοδον καὶ  Ἑρμογένην, τοὺς αὐταδέλφους  ἀθλητάς, Συμεὼν τὸν  ἰσάγγελον·  Ἰησοῦν τὸν τοῦ Ναυῆ, τοὺς  ἐν  Ἐφέσῳ  Ἑπταρίθμους Παῖδας, καὶ τὴν τετραδεκαπύρσευτον τῶν  Ἁγίων Γυναικῶν χορείαν·  ὧν ταῖς μνείαις κοινωνοῦντες, φιλέορτοι, βοήσωμεν  ἐκτενῶς· Κύριε, εὐλόγησον τὰ  ἔργα τῶν χειρῶν σου, καὶ καταξίωσον  ἡμᾶς λυσιτελῶς περαιῶσαι, τὴν τοῦ χρόνου περίοδον.
Ὁ  αὐτὸς
Στίχ.  Σοί  πρέπει  ὕμνος,  ὁ  Θεός,  ἐν  Σιών,  καί  σοί  ἀποδοθήσεται  εὐχή  ἐν  Ἰερουσαλήμ
Τοῦ αὐτοῦ
Χριστὲ  ὁ Θεὸς ἡμῶν,  ὁ ἐν σοφίᾳ τὰ πάντα  δημιουργήσας, καὶ  ἐκ μὴ ὄντων εἰς τὸ εἶναι παραγαγών, εὐλόγησον τὸν  στέφανον τοῦ ἐνιαυτοῦ, καὶ τὴν πόλιν ἡμῶν φύλαττε ἀπολιόρκητον· τοὺς  δὲ πιστοὺς Βασιλεῖς ἡμῶν, ἐν τῇ δυνάμει σου εὔφρανον, νίκας χορηγῶν αὐτοῖς  κατά των πολεμίων, διά της Θεοτόκου δωρούμενος  τῷ κόσμῳ τὸ μέγα ἔλεος.
Ἦχος  β᾿
Στίχ. Πλησθησόμεθα ἐν τοῖς ἀγαθοῖς τοῦ οἴκου σου· ἅγιος ὁ ναός σου, θαυμαστός ἐν  δικαιοσύνῃ
Κυπριανοῦ
Θαυμαστὸς  εἶ ὁ Θεός,  καὶ θαυμαστὰ τὰ ἔργα  σου, καὶ αἱ ὁδοί σου ἀνεξιχνίαστοι· πέλεις  γὰρ σοφία τοῦ Θεοῦ, καὶ ὑπόστασις  τελεία καὶ δύναμις, συνάναρχός τε καὶ συναΐδιος συνεργία· διὸ παντοδυνάμῳ ἐξουσίᾳ κόσμῳ ἐπεδήμησας, ζητῶν ὃ ἐκάλλυνας  πλάσμα, ἀνεκφράστως ἐξ ἀπειράνδρου  Μητρός, μὴ  τραπεὶς τῇ θεότητι, διαθέμενος ὅρους καὶ χρόνους, εἰς  σωτηρίαν ἡμῶν ἀναλλοίωτε,  διὰ τοῦτό  σοι βοῶμεν, Ἀγαθὲ Κύριε, δόξα  σοι.
ὁ  αὐτὸς
Στίχ. Εὐλόγησον τόν στέφανον τοῦ ἐνιαυτοῦ τῆς χρηστότητός σου, Κύριε
Ἰωάννου  Μοναχοῦ
Ὁ ἐν  σοφίᾳ τὰ πάντα  δημιουργήσας, προαιώνιε  Λόγε τοῦ Πατρός, καὶ τὴν σύμπασαν  κτίσιν, παντοδυνάμῳ σου λόγῳ συστησάμενος, εὐλόγησον τὸν  στέφανον τοῦ ἐνιαυτοῦ τῆς χρηστότητός  σου, καὶ τὰς  αἱρέσεις κατάβαλε, διὰ τῆς Θεοτόκου,  ὡς ἀγαθὸς καὶ φιλάνθρωπος.
Δόξα καὶ νῦν. Τῆς Παμμακαρίστου.
Ἦχος πλ.α΄.
Δεῦτε  φιλεόρτων τὸ σύστημα, συναθροισθέντες σήμερον, ἐν χαρᾷ πανηγυρίσωμεν. Δεῦτε  ᾄσμασιν ἑορτίοις μέλψωμεν τὴν σεπτὴν εἰκόνα τῆς Παμμακαρίστου. Αὕτη γὰρ,  θαυμασίως διασέσωσται, τὴν λύμην φυγοῦσα, ἐν τῷ πανσέπτῳ τούτῳ καὶ θείῳ ναῷ. Καὶ  ἰδοὺ νῦν πρόκειται τοῖς πιστοῖς εἰς προσκύνησιν, ἀφθονίαν παρέχουσα ἰαμάτων τοῖς  εὐλαβῶς προσκυνοῦσι καὶ αἰτουμένοις τὴν προστασίαν Σου, Παμμακάριστε.

Ἀπολυτίκιον  τῆς Ἰνδίκτου
Ἦχος  β᾿
Ὁ πάσης  δημιουργὸς τῆς κτίσεως,  ὁ καιροὺς καὶ χρόνους ἐν τῇ ἰδίᾳ ἐξουσίᾳ θέμενος, εὐλόγησον  τὸν στέφανον τοῦ ἐνιαυτοῦ τῆς χρηστότητός  σου Κύριε, φυλάττων ἐν εἰρήνῃ τοὺς Βασιλεῖς καὶ τὴν πόλιν σου, πρεσβείαις τῆς Θεοτόκου, καὶ σῶσον ἡμᾶς.
Δόξα καὶ νῦν, τῆς Παμμακαρίστου.
Ἦχος δ΄ Ταχὺ  προκατάλαβε.
Πανήγυριν σήμερον ἐπικροτοῦμεν φαιδράν, ἰδοὺ γὰρ προτίθεται, ὦ Παμμακάριστε,  εἰκών σου ἡ πάνσεπτος, ἣνπερ καρδίας πόθῳ, προσερχόμενοι πάντες, Δέσποινα,  προσκυνοῦμεν καὶ θερμῶς σοι βοῶμεν, ῥῦσαι ἡμᾶς κινδύνων καὶ περιστάσεων.

ΕΝ ΤΩ ΟΡΘΡΩ

Μετὰ  τὴν α΄. στιχολογίαν
Κάθισμα  τῆς Ἰνδίκτου
Ἦχος  πλ. δ᾿
Τὴν  Σοφίαν καὶ Λόγον
Ὁ καιροὺς  καρποφόρους καὶ ὑετούς, οὐρανόθεν παρέχων  τοῖς ἐπὶ γῆς, καὶ νῦν προσδεχόμενος, τὰς αἰτήσεις  τῶν δούλων σου, ἀπὸ πάσης λύτρωσαι,  ἀνάγκης τὴν πόλιν  σου, οἱ οἰκτιρμοὶ καὶ γάρ σου, εἰς πάντα τὰ  ἔργα σου. Ὅθεν τὰς εἰσόδους, εὐλογῶν καὶ  ἐξόδους, τὰ  ἔργα κατεύθυνον ἐφ᾿  ἡμᾶς τῶν χειρῶν ἡμῶν, καὶ πταισμάτων τὴν ἄφεσιν, δώρησαι ἡμῖν ὁ Θεός·  σὺ γὰρ ἐξ οὐκ ὄντων τὰ σύμπαντα,  ὡς δυνατὸς εἰς τὸ εἶναι παρήγαγες.
Δόξα, καὶ νῦν τῆς Παμμακαρίστου.
Ἦχος πλ δ΄ .  «Τὴν σοφίαν καὶ λόγον».
Κατ΄εἰκόνος σεπτῆς σου τοὺς διωγμοὺς, ἐκμειώσασα ὅλως, Μῆτερ Θεοῦ,ταύτην  περιέσωσας χαριτόβρυτον ἅπασι· τοῖς προσιοῦσι γὰρ πίστει εἰρήνην χαρίζεται καὶ  οὐρανόθεν πηγάζει αὐτοῖς τὰ ἰάματα. Ὅθεν κατὰ χρέος εὐλαβῶς προσκυνοῦμεν αὐτήν,  Παμμακάριστε, καὶ ἐν πίστει σοι κράζομεν οἱ κυκλούμενοι θλίψεσι· πρέσβευε τῷ σῷ  Υἱῷ καὶ Θεῷ τῶν πταισμάτων ῥύστης ἵνα γένηται καὶ ζωῆς αἰωνίου δοτὴρ  εὐμενέστατος.

Μετὰ  τὴν β΄ στιχολογίαν,
Κάθισμα τῆς  Ἰνδίκτου.
Ἦχος  δ´  Κατεπλάγη Ἰωσὴφ
Ὡς  Δεσπότῃ τοῦ  παντός, καὶ  χορηγῷ τῶν ἀγαθῶν, σοὶ προσπίπτομεν πιστῶς,  ἀναβοῶντες ἐκτενῶς.  Ὑπὸ τῆς σῆς  δυσωπούμενος εὐσπλαγχνίας, Σωτὴρ καὶ ταῖς  εὐχαῖς τῆς  τεκούσης σε, καὶ πάντων τῶν  ἀεὶ εὐαρεστούντων  σοι, ἐνιαυτὸν εὐπρόσδεκτον  προσάξαι σοι, ὡς ἀγαθὸς  καταξίωσον, τοὺς ἐν οὐσίαις, δυσὶ τιμῶντας, καὶ πιστῶς σε δοξάζοντας.
Δόξα καὶ νῦν τῆς Παμμακαρίστου.
Ἦχος δ΄.  «Κατεπλάγη Ἰωσήφ»
Ἡ  ἁγία σου, Ἁγνή, καὶ χαριτόβρυτος εἰκών, διωγμῶν τε καὶ πυρὸς φυγοῦσα λύμην καὶ  φθορὰν καὶ θαυμασίως ἀλώβητος διασωθεῖσα, χάριν τοῖς πιστοῖς ἀνεξάντλητον  ἀναβλύζει δαψιλῶς, Παμμακάριστε· διὸ συμφώνως σήμερον τελοῦμεν τὴν ἱεράν σου  Πανήγυριν, Παρθένε, σῶζε τοὺς προσκυνοῦντας τὴν εἰκόνα σου, Πανύμνητε.

Μετὰ  τὴν γ΄. στιχολογίαν,
Κάθισμα τῆς  παμμακαρίστου ἐκ β΄.
Ἦχος α΄. «Τὸν  τάφον σου Σωτήρ».
Ἡ  θεία σου εἰκών, Παναγία Παρθένε, ἰάσεων πηγὴν ἀναβλύζει ἀφθόνως, καὶ ῥῶσιν  χαρίζεται τοῖς ἐν πίστει προστρέχουσιν. Ὅθεν ἅπαντες, πανευλαβῶς προσκυνοῦντες,  ἀσπαζόμεθα, σὸν χαριτόβρυτον τύπον σεμνὴ Παμμακάριστε.
Δόξα... Καὶ νῦν... Τὸ αὐτὸ

Τὸ α' Ἀντίφωνον τοῦ δ' Ἤχου.
Ἀντίφωνον  Α'
·        Ἐκ  νεότητός μου πολλὰ πολεμεῖ με πάθη,  ἀλλ' αὐτὸς ἀντιλαβοῦ, καὶ σῶσον Σωτήρ μου.
·       Οἱ μισοῦντες Σιών, αἰσχύνθητε  ἀπὸ τοῦ Κυρίου· ὡς χόρτος γάρ, πυρὶ ἔσεσθε ἀπεξηραμμένοι.
Δόξα...
Ἁγίῳ Πνεύματι, πᾶσα  ψυχὴ ζωοῦται, καὶ καθάρσει ὑψοῦται λαμπρύνεται, τῇ τριαδικῇ Μονάδι ἱεροκρυφίως.
Καὶ νῦν...
Ἁγίῳ Πνεύματι, ἀναβλύζει  τὰ τῆς χάριτος ῥεῖθρα, ἀρδεύοντα,  ἅπασαν τὴν κτίσιν πρὸς  ζωογονίαν.

Προκείμενον  «Μνησθήσομαι τοῦ ὀνόματός σου»
μετὰ τῶν  στίχων «Ἀκουσον  θύγατερ καὶ ἴδε καὶ κλῖνον τὸ οὗς σου…»
καὶ  «’Εξηρεύξατο ἡ καρδία μου»

Ἐκ τοῦ κατὰ  Λουκᾶν
α΄ 39 - 49. 56
Ἐν  ταῖς ἡμέραις ἐκείναις ἀναστᾶσα Μαριὰμ ἐπορεύθη εἰς τὴν ὀρεινὴν μετὰ σπουδῆς εἰς  πόλιν Ἰούδα, 40 καὶ εἰσῆλθεν εἰς τὸν οἶκον Ζαχαρίου καὶ ἠσπάσατο τὴν  Ἐλισάβετ. 41 καὶ ἐγένετο ὡς ἤκουσεν ἡ Ἐλισάβετ τὸν ἀσπασμὸν τῆς  Μαρίας, ἐσκίρτησεν τὸ βρέφος ἐν τῇ κοιλίᾳ αὐτῆς· καὶ ἐπλήσθη Πνεύματος ἁγίου ἡ  Ἐλισάβετ 42 καὶ ἀνεφώνησε φωνῇ μεγάλῃ καὶ εἶπεν· Εὐλογημένη σὺ ἐν  γυναιξί καὶ εὐλογημένος ὁ καρπὸς τῆς κοιλίας σου. 43 καὶ πόθεν μοι  τοῦτο ἵνα ἔλθῃ ἡ μήτηρ τοῦ Κυρίου μου πρὸς μέ; 44 ἰδοὺ γὰρ ὡς ἐγένετο  ἡ φωνὴ τοῦ ἀσπασμοῦ σου εἰς τὰ ὦτά μου, ἐσκίρτησεν τὸ βρέφος ἐν ἀγαλλιάσει ἐν τῇ  κοιλίᾳ μου. 45 καὶ μακαρία ἡ πιστεύσασα ὅτι ἔσται τελείωσις τοῖς  λελαλημένοις αὐτῇ παρὰ Κυρίου. 46 Καὶ εἶπε Μαριάμ· Μεγαλύνει ἡ ψυχή  μου τὸν Κύριον 47 καὶ ἠγαλλίασε τὸ πνεῦμά μου ἐπὶ τῷ Θεῷ τῷ σωτῆρί  μου, 48 ὅτι ἐπέβλεψεν ἐπὶ τὴν ταπείνωσιν τῆς δούλης αὐτοῦ. ἰδοὺ γὰρ  ἀπὸ τοῦ νῦν μακαριοῦσί με πᾶσαι αἱ γενεαί. 49 ὅτι ἐποίησέ μοι μεγάλα  ὁ δυνατός καὶ ἅγιον τὸ ὄνομα αὐτοῦ, Ἔμεινε δὲ Μαριὰμ σὺν αὐτῇ ὡσεὶ μῆνας τρεῖς  καὶ ὑπέστρεψεν εἰς τὸν οἶκον αὐτῆς.

ὁ Ν΄. χῦμα.

Δόξα... Ἦχος β'
Ταῖς  τῆς Παναχράντου,  πρεσβείαις Ἐλεῆμον, ἐξάλειψον  τὰ πλήθη, τῶν ἐμῶν ἐγκλημάτων.
Καὶ νῦν  ...   Ἦχος   ὁ  αὐτὸς
Ταῖς  τῆς  Θεοτόκου,  πρεσβείαις  Ἐλεῆμον,  ἐξάλειψον  τὰ πλήθη,  τῶν  ἐμῶν  ἐγκλημάτων.

Στίχ.  Ἐλέησόν με  ὁ Θεὸς κατὰ τὸ μέγα  ἔλεός σου καὶ κατὰ τὸ πλῆθος τῶν οἰκτιρμῶν σου  ἐξάλειψον τὸ  ἀνόμημά μου.
Ἦχος  β᾿
Ὁ  ἐν σοφίᾳ τὰ πάντα δημιουργήσας, προαιώνιε Λόγε τοῦ Πατρός, καὶ τὴν σύμπασαν κτίσιν παντοδυνάμῳ σου λόγῳ συστησάμενος, εὐλόγησον τὸν στέφανον τοῦ  ἐνιαυτοῦ τῆς χρηστότητός σου, καὶ τὰς αἱρέσεις κατάβαλε, διὰ τῆς Θεοτόκου,  ὡς  ἀγαθὸς καὶ φιλάνθρωπος.

Εἶτα  ὁ κανὼν τῆς Ἰνδίκτου μετὰ τῶν εἱρμῶν εἰς δ΄ . μετὰ στίχ.  «Δόξα σοι ὁ Θεὸς ἡμῶν δόξα σοι» καὶ ὁ τῆς Παμμακαρίστου εἰς δ΄. μετὰ στίχ. «Ὑπεραγία  Θεοτόκε σῶσον ἡμᾶς.

Ὁ  Κανὼν  τῆς Ἰνδίκτου
Ποίημα Ἰωάννου Μοναχοῦ
ᾨδὴ α´ Ἦχος α´ Ὁ Εἱρμὸς
ᾊσωμεν  πάντες λαοί, τῷ ἐκ  πικρᾶς δουλείας, Φαραὼ τὸν Ἰσραὴλ ἀπαλλάξαντι, καὶ ἐν βυθῷ θαλάσσης, ποδὶ ἀβρόχῳ  ὁδηγήσαντι, ᾠδὴν ἐπινίκιον, ὅτι  δεδόξασται.

ᾊσωμεν  πάντες Χριστῷ, δι᾿ οὗ συνέστη τὰ πάντα, καὶ  ἐν ᾧ διατελεῖ ἀδιάπτωτα,  ὡς ἐξ ἀνάρχου  φύντι, Θεοῦ  Πατρὸς ἐνυποστάτῳ Λόγῳ, ᾠδὴν ἐπινίκιον, ὅτι  δεδόξασται.

ᾊσωμεν  πάντες Χριστῷ, τῷ πατρικῇ εὐδοκίᾳ,  ἐπιφανέντι ἐκ Παρθένου  καὶ κηρύξαντι, ἐνιαυτὸν  Κυρίου δεκτόν, ἡμῖν  εἰς ἀπολύτρωσιν,  ᾠδὴν ἐπινίκιον,  ὅτι δεδόξασται.

Ἐν  Ναζαρὲτ εἰσελθών,  ὁ παροχεὺς τοῦ νόμου,  ἐν ἡμέραις τῶν  σαββάτων ἐδίδασκε, νομοθετῶν Ἑβραίοις, τὴν ἔλευσιν αὐτοῦ τὴν ἄφραστον, δι᾿ ἧς ὡς ἐλεήμων, σώσει τὸ γένος ἡμῶν.
Θεοτοκίον
ᾊδοντες  πάντες Πιστοί, τὴν ὑπερθαύμαστον Κόρην, τὴν τὸν Χριστὸν  τῇ οἰκουμένῃ  ἀνατείλασαν, καὶ χαρᾶς τὰ πάντα  πληρώσασαν, τῆς ἀϊδίου ζωῆς,  ἀεὶ ἀνυμνήσωμεν,  ὅτι δεδόξασται.
Ἦχος α΄ . ᾨδὴ  α΄. «ᾨδὴν  ἐπινίκιον».
Ἀνέτειλε σήμερον τῆς Παναχράντου Παρθένου πανήγυρις. Δεῦτε οὖν, φιλέορτοι,  ἐναρμονίοις ᾠδαῖς καὶ ᾄσμασι χαρμονικῶς ταύτην ὑμνήσωμεν.

Τὴν  θείαν καὶ πάνδημον τῆς Θεοτόκου τελοῦντες πανήγυριν, δράμωμεν, θεόφρονες, χεῖρας  κροτοῦντας φαιδρῶς καὶ πνεύματι θεοπρεπῶς ὕμνοις τιμήσωμεν.

Ἁγνὴ  Παμμακάριστε πάνσεμνε κόρη, φαιδράν σου πανήγυριν χαρμοσύνων ἄγοντες, τὰ  μεγαλεῖα τὰ σὰ εὐσεβοφρόνως οἱ πιστοὶ πάντες γεραίρομεν.

Μαρία  πανύμνητε, κόρη παρθένε, τὴν πάνσεπτον μνήμην σου φαιδρῶς ἑορτάζοντες,  ἀγαλλομένῃ ψυχῇ τὴν δόξαν σου πανευλαβῶς νῦν ἀναμέλπομεν.
Καταβασία  Ἦχος πλ. δ'.
Ὠδὴ α’. Ἦχος πλ. δ'.
Σταυρὸν  χαράξας Μωσῆς, ἐπ’ εὐθείας ῥάβδῳ, τὴν Ἐρυθρὰν διέτεμε, τῷ Ἰσραὴλ πεζεύσαντι· τὴν  δὲ ἐπιστρεπτικῶς, Φαραὼ τοῖς  ἅρμασι, κροτήσας ἥνωσεν,  ἐπ’ εὔρους διαγράψας, τὸ  ἀήττητον ὅπλον· διὸ Χριστῷ  ᾄσωμεν, τῷ Θεῷ  ἡμῶν, ὅτι δεδόξασται.
Τῆς Ἰνδίκτου
ᾨδὴ γ´ Ὁ Εἱρμὸς
Στερέωσόν  με Χριστέ, ἐπὶ τὴν ἄσειστον πέτραν τῶν ἐντολῶν σου, καὶ φώτισόν  με φωτὶ τοῦ προσώπου  σου· οὐκ ἔστι γὰρ Ἅγιος, πλήν  σου φιλάνθρωπε.

Στερέωσον ἀγαθέ, ἣν κατεφύτευσε  πόθῳ, ἐπὶ τῆς  γῆς ἡ δεξιά  σου, κατάκαρπον ἄμπελον, φυλάττων σου τὴν Ἐκκλησίαν Παντοδύναμε.

Ἐν ἔργοις πνευματικοῖς, θεοτερπέσι κομῶντας, τὸ ἔτος τοῦτο, διαγαγεῖν καταξίωσον Κύριε, τοὺς πίστει σε μέλποντας, Θεὸν τοῦ παντός.

Γαλήνιόν  μοι Χριστέ, τὸν ἐνιαύσιον  κύκλον δίδου οἰκτίρμον, καὶ ἔμπλησόν με τῶν  λόγων τῶν θείων  σου, οὓς ὤφθης  φάσκων, Ἰουδαίοις ἐν σάββασιν.
Θεοτοκίον
Ὡς  μόνην ὑπερφυῶς, τὴν ὑπεράνθρωπον  χάριν, ἐν τῇ γαστρί σου δεξαμένην ἀτρέπτως σκηνώσαντα, Χριστὸν τὸν Θεὸν ἡμῶν, ἀεὶ σε δοξάζομεν.
ᾨδὴ γ΄.  «Στερεωθήτω ἡ καρδία μου»
Ἐπαγγελίαν προαιώνιον ἐκπληροῦσα, Κόρη πανάμωμε, καὶ στειρευούσης ἐκ μητρός,  ὥσπερ ἄνθος βλαστήσασα, βροτοῖς ἅπασι δεδώρησαι χαρὰν ἀνεκλάλητον.

Ἐν τῇ  γεννήσει σου ηὐφράνθησαν οἱ σεπτοί σου Κόρη, γεννήτορες, ὁ γεραρὸς Ἰωακεὶμ καὶ ἡ  Ἄννα ἡ πάνσεμνος, τῷ Θεῷ δὲ προσάγοντες, πιστῶς σε ἀνέθεντο.

Ἱεροφάντωρ ὑπεδέξατο Ζαχαρίας ἔνδον τοῦ βήματος, λαμπαδηφόροι δὲ φαιδρῶς αἱ  παρθένοι συνέδραμον πρὸς τὸν Κτίστην, ἀναμέλπουσαι ᾠδὴν χαριστήριον.

Ἀνατραφεῖσα εἰς τὰ ἅγια τῶν ἁγίων, Κόρη πανάχραντε, ὑπῆρξας ὅλη καθαρὰ καὶ ἁγία  καὶ ἄμωμος· δι΄ἀγγέλου γὰρ ἐλάμβανες τροφὴν ἐπουράνιον.
Καταβασία  Ἦχος πλ. δ'.
Ῥάβδος  εἰς τύπον, τοῦ μυστηρίου, παραλαμβάνεται· τῷ βλαστῷ γὰρ προκρίνει τὸν ἱερέα· τῇ στειρευούσῃ δὲ πρῴην, Ἐκκλησίᾳ νῦν ἐξήνθησε, ξύλον Σταυροῦ, εἰς κράτος  καὶ στερέωμα.

Κοντάκιον  τῆς Ἰνδίκτου
Ποιηθὲν  τῶ 1813 ἔτει ὑπὸ τοῦ ἀοιδίμου Πατριάρχου  Κωνσταντινοπόλεως, Κυρίλλου  ς´.
Ἦχος  γ´
Ἡ  Παρθένος  σήμερον
Ὁ ἀρρήτῳ σύμπαντα, δημιουργήσας  σοφίᾳ, καὶ καιροὺς ὁ θέμενος, ἐν  τῇ αὐτοῦ ἐξουσίᾳ, δώρησαι, τῷ φιλοχρίστῳ λαῷ σου νίκας· ἔτους δέ, τάς τε εἰσόδους  καὶ τάς ἐξόδους, εὐλογήσαις κατευθύνων,  ἡμῶν τὰ ἔργα πρὸς  θεῖόν σου θέλημα.
Ὁ  Οἶκος
Τοῦ Συμεὼν τὸν  ἄμεμπτον βίον, ποία  γλῶσσα ἀνθρώπων ἐξαρκέσει ποτέ, πρὸς ἔπαινον ἐξηγήσασθαι; ὅμως ὑμνήσω Θεοῦ  σοφία, τὰ  τοῦ ἥρωος ἆθλα καὶ τοὺς ἀγῶνας, τοῦ ἐν τῇ γῇ  ὡς φωστῆρος φανέντος τοῖς  πᾶσι βροτοῖς, καὶ μεγάλως τῇ καρτερίᾳ τῷ χορῷ τῶν Ἀγγέλων ἐκλάμψαντος· σὺν  τούτοις γὰρ ψάλλων ἀπαύστως Χριστῷ, πρεσβεύων οὐ παύει ὑπὲρ πάντων ἡμῶν.

Κάθισμα τῆς  Ἰνδίκτου
Ἦχος  δ´ Κατεπλάγη Ἰωσὴφ
Ὡς  Δεσπότῃ τοῦ  παντός, καὶ  χορηγῷ τῶν ἀγαθῶν, σοὶ προσπίπτομεν πιστῶς,  ἀναβοῶντες ἐκτενῶς· Ὑπὸ τῆς σῆς  δυσωπούμενος εὐσπλαγχνίας, Σωτὴρ καὶ ταῖς  εὐχαῖς τῆς  τεκούσης σε, καὶ πάντων τῶν  ἀεὶ εὐαρεστούντων  σοι, ἐνιαυτὸν εὐπρόσδεκτον, προσάξαι σοι, ὡς ἀγαθὸς καταξίωσον, τοὺς ἐν οὐσίαις, δυσὶ τιμῶντας, καὶ πιστῶς σε δοξάζοντας.
Δόξα καὶ νῦν τῆς Παμμακαρίστου.
Ἦχος δ΄.  «Κατεπλάγη Ἰωσήφ»
Ἡ  ἁγία σου, Ἁγνή, καὶ χαριτόβρυτος εἰκών, διωγμῶν τε καὶ πυρὸς φυγοῦσα λύμην καὶ  φθορὰν καὶ θαυμασίως ἀλώβητος διασωθεῖσα, χάριν τοῖς πιστοῖς ἀνεξάντλητον  ἀναβλύζει δαψιλῶς, Παμμακάριστε· διὸ συμφώνως σήμερον τελοῦμεν τὴν ἱεράν σου  Πανήγυριν, Παρθένε, σῶζε τοὺς προσκυνοῦντας τὴν εἰκόνα σου, Πανύμνητε.

Τῆς Ἰνδίκτου
ᾨδὴ δ´ Ὁ Εἱρμὸς
Κατενόησα  Παντοδύναμε τὴν σὴν  οἰκονομίαν,  καὶ μετὰ φόβου ἐδόξασά σε  Σωτήρ.

Ἀπαρχὴν  σοι ἐνιαύσιον, ὁ λαός σου προσφέρει,  Ἀγγέλων ὕμνοις, δοξολογῶν σε Σωτήρ.

Ὡς  φιλάνθρωπος καταξίωσον,  ἀρξαμένους τοῦ ἔτους, καὶ συμπληρῶσαι σοι εὐαρέστως  Χριστέ.

Παντοκράτορ  μόνε Κύριε,  τῶν ἐτῶν τὰς ἑλίξεις,  γαληνιώσας τῷ κόσμῳ δώρησαι.
Θεοτοκίον
Ὡς  λιμένα νῦν τῶν  ψυχῶν ἡμῶν, καὶ βεβαίαν  ἐλπίδα, τὴν  Θεοτόκον πάντες ὑμνήσωμεν.
ᾨδὴ δ΄.  «Ἐν πνεύματι προβλέπων».
Ἀρχάγγελος ἐπέμφθη ἐξ ὕψους οὐρανῶν, εὐαγγελιζόμενος μυστήριον φρικτόν. Ἐν τῇ  γαστρί σου δ΄ ἀφράστως κυοφοροῦσα καὶ τὸν ἁπάντων ποιητὴν ἀποτεκοῦσα, ἔσωσας τὸν  ἄνθρωπον, Δέσποινα.

Ἀνύμφευτε Παρθένε, σεμνὴ περιστερά,, Θεὸν λόγον ἄναρχον ἐγέννησας ἐν γῇ καὶ πρὸ  τόκου, παρθένος ἠγλαϊσμένη, μετὰ δὲ τόκον ἀληθῶς ἡγιασμένη, μείνασα, Μαρία  θεόνυμφε.

Είς  χώραν αιγυπτίαν μετέβης, ὦ σεμνή, καὶ θαυμάτων γέγονας αὐτόπτης φοβερῶν· τὸν δὲ  Υἱόν σου ἐν ξύλῳ ἀνηρτημένον καὶ ἐν μνημείῳ τῷ κενῷ ἐγκεκλεισμένον εἶδες,  ἀναστάντα τριήμερον.

Ὡς  ἔμψυχος νεφέλη καὶ στήλη τοῦ φωτός, φωτοδότην Ἥλιον κατέδειξας ἡμῖν· εἰς  οὐρανοὺς δὲ μετέστης, εὐλογημένη, ἐν διαχρύσῳ καλλονῇ πεποικιλμένη, δόξα τῶν  Ἀγγέλων Παντάνασσα.
Καταβασία  Ἦχος πλ. δ'.
Εἰσακήκοα  Κύριε, τῆς οἰκονομίας  Σου τὸ μυστήριον, κατενόησα τὰ  ἔργα Σου, καὶ ἐδόξασά Σου τὴν  Θεότητα.

Τῆς Ἰνδίκτου
ᾨδὴ ε´ Ὁ Εἱρμὸς
Ἐκ  νυκτὸς ὀρθρίζοντες ὑμνοῦμέν σε  Χριστέ, τὸν τῷ Πατρὶ συνάναρχον, καὶ Σωτῆρα τῶν  ψυχῶν ἡμῶν. Τὴν εἰρήνην  τῷ κόσμῳ  παράσχου φιλάνθρωπε.

Ὁ πληρῶν  τὰ σύμπαντα χρηστότητος  Χριστέ, σὺ εὐκραῆ καὶ εὔφορον, εὐλογίαις στεφανούμενον, τὸν πολύκυκλον χρόνον, τοῖς δούλοις σου δώρησαι.

Τὴν  τοῦ ἔτους ἄμειψιν  ἀνάδειξον ἡμῖν, μεταβολὴν πρὸς κρείττονα, εἰρηναίαν τε κατάστασιν, τοῖς εἰδόσί σε Λόγε Πατρὶ συναΐδιον.

Ἐπὶ γῆς ἐλήλυθας  συνάναρχε Πατρί, τοῖς  αἰχμαλώτοις ἄφεσιν, καὶ πηροῖς  ἀνάβλεψιν, πρὸς  Πατρὸς ἀναγγέλλων,  ὁ χρόνων ἐπέκεινα.
Θεοτοκίον
Τὰς ἡμῶν ἐλπίδας  Θεοτόκε ἁγνή, καὶ τὴν ἡμῶν  πεποίθησιν, ἐπὶ σὲ ἀνατιθέμεθα· εὐμενῆ  ἡμῖν δίδου, Παρθένε ὃν  ἔτεκες.
ᾨδὴ ε΄.  «Τὴν σὴν εἰρήνην δὸς ἡμῖν».
Ὁ σὸς  Υἱὸς μέν, Πάναγνε, δεδώρηται πιστοῖς θείας ἐκμαγεῖον μορφῆς ἀχειρότευκτον. Σὺ  δὲ, Παρθένε Παμμακάριστε, τῷ κόσμῳ τὴν σεπτήν σου κατέλιπες είκόνα.

Τὴν  ἄχραντον εἰκόνα σου, ὦ μῆτερ Θεοῦ, ταῖς θεοφεγγέσι ἐλάμπρυνας χάρισι· τῇ  βασιλίδι δὲ τῶν πόλεων, βασίλισσα τῶν θείων, ἀνέθηκας, Ἀγγέλων.

Πολλὰ  δὲ διαμείψασα ἡ θεία σου εἰκὼν πάνσεπτα τεμένη, σεμνὴ Παμμακάριστε, δεδοξασμένη  κατεσκήνωσεν ἐν τῷ ναῷ τῷ θείῳ κλεινοῦ Τροπαιοφόρου.

Βασιλευούσης πόλεως ἡ πάντιμος εἰκών, Ἄχραντε Παρθένε, ὑπάρχει τὸ καύχημα, καῖ  τοῖς ἐν πίστει καταφεύγουσι πλουσίως ἀναβλύζει τὴν ἄφθονόν σου χάριν.
Καταβασία  Ἦχος πλ. δ'.
Ὦ τρισμακάριστον Ξύλον!  ἐν ᾧ ἐτάθη Χριστός, ὁ  Βασιλεὺς καὶ Κύριος· δι’ οὗ πέπτωκεν ὁ ξύλῳ ἀπατήσας, τῷ ἐν σοὶ δελεασθείς, Θεῷ τῷ προσπαγέντι σαρκί, τῷ παρέχοντι, τὴν  εἰρήνην ταῖς ψυχαῖς ἡμῶν.

Τῆς Ἰνδίκτου
ᾨδὴ ς´ Ὁ Εἱρμὸς
Τὸν  Προφήτην διέσωσας,  ἐκ τοῦ κήτους Φιλάνθρωπε, κἀμὲ τοῦ βυθοῦ τῶν πταισμάτων,  ἀνάγαγε δέομαι.

Πολιτείας ἀπάρξασθαι,  εὐαρέστου σοι Δέσποτα, σὺν τῇ ἐτησίῳ  ὑπάρξει, ἡμᾶς  καταξίωσον.

Ἡμερῶν  τῶν τοῦ πνεύματος,  ἐν μεθέξει τοῦ νόμου  σου, ἀνάδειξον πλήρεις  οἰκτίρμον,  Σωτὴρ τοὺς ὑμνοῦντάς  σε.
Θεοτοκίον
Τοὺς  εἰς σὲ καταφεύγοντας,  ἀπὸ πάσης δεόμεθα,  ῥῦσαι ἀπειλῆς ἡ τεκοῦσα,  Χριστὸν τὸν Θεὸν ἡμῶν.
ᾨδὴ στ΄  «Τὸν προφήτην Ἰωνᾶν».
Ὁ  προφήτης δεηθείς, ἠλευθέρωται φθορᾶς· ἀσπαζόμενοι δ΄ἡμεῖς τὴν εἰκόνα σου, Σεμνή,  Θεόνυμφε, δεινῶν κινδύνων πίστει λυτρούμεθα.

Τὴν  φαιδράν σου καὶ σεπτὴν ἐκτελοῦντες ἑορτήν, καὶ ναμάτων ποταμοὺς ἐξαντλοῦντες  νοερῶν, Πανύμνητε, τὴν σὴν εἰκόνα κατασπαζόμεθα.

Ἀνεξάντλητος πηγὴ χαρισμάτων ἱερῶν, σῆς ἐνδείκνυται μορφῆς, ἡ πανάχραντος εἰκών,  Πανάμωμε, παντὶ τῷ κόσμῳ χάριν ἐκπέμπουσα.

Ἡ  ἁγία σου εἰκών, Παμμακάριστε ἁγνή, τῆς Μεγάλης καὶ σεπτῆς Ἐκκλησίας τοῦ Χριστοῦ,  ἀγλάϊσμα ὑπάρχει μέγα καὶ ἐγκαλλώπισμα.
Καταβασία  Ἦχος πλ. δ'.
Νοτίου θηρὸς ἐν σπλάγχνοις, παλάμας Ἰωνᾶς,  σταυροειδῶς διεκπετάσας, τὸ σωτήριον πάθος, προδιετύπου σαφῶς· ὅθεν τριήμερος ἐκδύς, τὴν ὑπερκόσμιον Ἀνάστασιν, ὑπεζωγράφησε, τοῦ σαρκὶ προσπαγέντος  Χριστοῦ τοῦ Θεοῦ, καὶ τριημέρῳ ἐγέρσει, τὸν κόσμον φωτίσαντος.

Κοντάκιον
Ἦχος δ΄.  «Ὁ ὑψωθεὶς ἐν τῷ Σταυρῷ».
Ἐν  Χριστομάρτυρος ναῷ Γεωργίου ἁπανταχόθεν οἱ πιστοὶ συνελθόντες, τὴν ἱεράν σου  Δέσποινα πρὸς δόξαν τοῦ Θεοῦ σήμερον πανήγυριν πανευλαβῶς τελοῦμεν. Πόθῳ  δ΄ἀσπαζόμενοι τὴν σεπτήν σου εἰκόνα, σοὶ μελῳδοῦμεν πάντες ἐν χαρᾷ· Χαῖρε  Παρθένε σεμνὴ Παμμακάριστε.
Ὁ Οἶκος  «Ὁ μετὰ τρίτον οὐρανόν».
Ἡ πρὸ  αἰώνων ἐκ Θεοῦ σαφῶς ἐκλελεγμένη καὶ μήτηρ γενομένη τοῦ πάντων βασιλέως, οὗ τὴν  ἀθέατον μορφὴν σαρκὶ περιβαλοῦσα καὶ δεινῶς ἀμαυρωθεῖσα τὴν εἰκόνα τοῦ Ἀδὰμ  ἀφράστως ἀναπλάσασα καὶ τῇ θείᾳ δυνάμει τὸν ἄρχοντα κτείνασα τοῦ σκότους καὶ  ὑπερμαχος δειχθεῖσα στρατηγός, φρούρει βασιλεύουσάν τε Πόλιν καὶ λαὸν  χριστώνυμον σῶζε, Θεοτόκε, τὴν εἰκόνα σου τιμῶντα καὶ βοῶντά σοι θερμῶς· «Χαῖρε,  Παρθένε σεμνὴ Παμμακάριστε».

Σ υ ν  α ξ ά ρ ι ο ν
Τῇ Α´ τοῦ αὐτοῦ μηνός, Ἀρχὴ τῆς, Ἰνδίκτου,  ἤτοι τοῦ νέου ἔτους.
Στίχοι
·        Ἴνδικτον ἡμῖν εὐλόγει  νέου Χρόνου,
·        Ὦ καὶ Παλαιέ, καὶ δι᾿  ἀνθρώπους Νέε.

Τῇ αὐτῇ ἡμέρᾳ, μνήμην ποιοῦμεν τοῦ γενομένου θαύματος παρὰ τῆς Ἁγίας  Θεοτόκου ἐν τῇ Μονῇ τῶν Μιασηνῶν, καὶ μνήμη τοῦ γενομένου ἐμπρησμοῦ.
Στίχοι
·       Αὐθαιρέτως ἄνεισιν ἄγρα τις ξένη,
·       Λίμνης  βυθοῦ πάντιμος εἰκὼν  Παρθένου.

Τῇ αὐτῇ ἡμέρᾳ, Μνήμη τοῦ Ὁσίου  Πατρὸς ἡμῶν  Συμεὼν τοῦ Στυλίτου.
Στίχοι
·       Λιπὼν  Συμεὼν τὴν ἐπὶ στύλου βάσιν,
·       Τὴν ἐγγὺς εὗρε  τοῦ Θεοῦ Λόγου  στάσιν.
·        Ὑψιβάτης  Συμεὼν Σεπτεμβρίου  ἔκθανε πρώτῃ.

Τῇ αὐτῇ ἡμέρᾳ, μνήμη τῆς ὁσίας  Μάρθας, μητρὸς  τοῦ Ὁσίου Συμεών, καὶ τῆς ὁσίας  Εὐανθίας,  καὶ ἡ κοίμησις Ἰησοῦ τοῦ Ναυῆ.
Στίχοι
·        Ἐν  γῇ ξενίζει Μάρθα  τὸν Χριστὸν πάλαι.
·       Σὲ δὲ ξενίζει Μάρθα  Χριστὸς ἐν πόλῳ.
·        Ὃν  τοῦ τρέχειν ἔστησεν ἥλιον πάλαι.
·       Λιπὼν Ἰησοῦς, Ἥλιον  δόξης βλέπει.

Τῇ αὐτῇ ἡμέρᾳ, Μνήμη τῶν Ἁγίων  τεσσαράκοντα γυναικῶν, Μαρτύρων, Παρθένων  καὶ Ἀσκητριῶν, καὶ Ἀμμοῦν Διακόνου, καὶ διδασκάλου αὐτῶν.
Στίχοι
·        Δισεικαρίθμοις παρθένοις πῦρ  καὶ ξίφος,
·       Θεοῦ προεξένησαν Υἱὸν νυμφίον.
·        Ἀμμοῦν  καλύπτραν ἔμπυρον δεδεγμένος,
·       Τὸ σαρκικὸν κάλυμμα χαίρων ἐξέδυ.

Τῇ αὐτῇ ἡμέρᾳ, Μνήμη τῶν Ἁγίων  Μαρτύρων καὶ αὐταδέλφων  Εὐόδου, Καλλίστης, καὶ Ἑρμογένους.
Στίχοι
·       Κάλλιστον ὄντως εὗρε Καλλίστη  τέλος,
·       Σὺν  τοῖς καλοῖς τμηθεῖσα  διττοῖς συγγόνοις.

Ὁ ὅσιος  Μελέτιος ὁ νέος,  ὁ ἐν τῷ ὄρει Νυουπόλεως ἀσκήσας, ἐν  εἰρήνῃ  τελειοῦται.

Ὁ ἅγιος  νεομάρτυς, Ἀγγελῆς ὁ ἐν Κωνσταντινοπόλει μαρτυρήσας  κατὰ τὸ 1680 ξίφει  τελειοῦται.

Τῇ  αὐτῇ ἡμέρᾳ σύναξιν ποιούμεθα πρὸς τιμὴν καὶ μνήμην τῆς Ὑπεραγίας ἐνδόξου  Δεσποίνης ἡμῶν Θεοτόκου καὶ ἀειπαρθένου Μαρίας τῆς ἐν τῷ Πατριαρχικῷ ναῷ τοῦ  Ἁγίου ἐνδόξου μεγαλομάρτυρος Γεωργίου τοῦ Τροπαιοφόρου κατατεθειμένης καὶ  ἐπιλεγομένης τῆς «Παμμακαρίστου».
Στίχοι
·         Εἰκὼν  πλαγχθεῖσα Μητροπαρθένου Κόρης
·         ναίει νῦν  σεπτὸν Τροπαιοφόρου δόμον.
·         Εἰκὼν  Θεοτόκου μεγαλώνυμον ἔλλαχε ναόν.

Ταῖς  αὐτῶν ἁγίαις  πρεσβείαις, ὁ Θεός,  ἐλέησον ἡμᾶς.  Ἀμήν.

Τῆς Ἰνδίκτου
ᾨδὴ ζ᾿ Ὁ Εἱρμὸς
Οἱ Παῖδες εὐσεβείᾳ συντραφέντες, δυσσεβοῦς  προστάγματος καταφρονήσαντες, πυρὸς ἀπειλὴν  οὐκ ἐπτοήθησαν,  ἀλλ᾿ ἐν μέσῳ τῆς φλογὸς  ἑστῶτες ἔψαλλον· ὁ τῶν Πατέρων  Θεὸς εὐλογητὸς  εἶ.

Ἀρχόμενοι  τοῦ ἔτους καὶ τῶν ὕμνων, ἀπαρχὴν  ποιούμεθα τῷ βασιλεύοντι  Χριστῷ, βασιλείαν τὴν ἀπέραντον, ὁ ὀρθόδοξος  λαός, εὐσεβῶς  μέλποντες· ὁ τῶν  Πατέρων Θεὸς εὐλογητὸς  εἶ.

Ὁ ὢν  πρὸ τῶν αἰώνων,  ἐπ᾿ αἰῶνα τε καὶ  ἔτι Κύριος, τοῖς ἀναμέλπουσι Χριστέ,  ἡ πηγὴ τῆς  ἀγαθότητος, τῶν  χρηστῶν σου δωρεῶν τὸ  ἔτος πλήρωσον, ὁ τῶν  Πατέρων Θεὸς εὐλογητὸς  εἶ.
Θεοτοκίον
Οἱ δοῦλοι τῷ Δεσπότῃ, εἰς πρεσβείαν τὴν ἁγνὴν Μητέρα  σου, σοὶ προβαλλόμεθα  Χριστέ, ἀπὸ πάσης  περιστάσεως, τὸν  λαόν σου ἀγαθὲ ῥυσθῆναι  ψάλλοντα· ὁ τῶν  Πατέρων Θεὸς εὐλογητὸς  εἶ.
ᾨδὴ ζ΄.  «Σὲ νοητήν».
Εἶχε  μὲν πρὶν κιβωτὸν θεόσδοτον τοὺ Μαρτυρίου ἡ σκηνή· Σολομῶντος δὲ ὁ ναὸς ταύτην  ἐκληρώσατο, θεῖον ἐγκαλλώπισμα· τὴν δὲ μορφήν σου κατέχουσα ἡ τοῦ Χριστοῦ  Ἐκκλησία φαιδρῶς ἐπαγάλλεται.

Πάλαι  σκιρτῶν, Θεοπάτωρ ἤλατο πρὸ τῆς σκιώδους κιβωτοῦ· χριστεπώνυμος δὲ λαὸς τὴν δὲ  Παμμακάριστε, πάνσεπτον εἰκόνα σου, ὡς κιβωτὸν ἁγιάσματος ἐν τῇ Χριστοῦ  Ἐκκλησίᾳ, τιμῶν, ἐναβρύνεται.

Λαύρῳ  πυρὶ τὰς εἰκόνας ἔρριπτον εἰκονομάχοι δυσμενεῖς. Θεοδώρα δὲ ἡ βασιλὶς εὐσεβείας  τρόπαιον ταύτας ἀνεστήλωσεν· οἱ δὲ πιστοὶ νῦν ἀσπάζονται τὴν ἱεράν σου εἰκόνα,  σεμνὴ Παμμακάριστε.

Μῆτερ  ἁγνή, Θεοτόκε πανάχραντε, καταπλουτοῦμεν οἱ πιστοὶ χαρακτῆρα τῆς σῆς μορφῆς,  ὄντως πολυτίμητον ἔχοντες θησαύρισμα· καὶ γὰρ ἡμεῖς μετὰ πίστεως τὴν σὴν  τιμῶντες εἰκόνα, τιμῶμεν τὸ πρωτότυπον.
Καταβασία  Ἦχος πλ. δ'.
Ἔκνοον  πρόσταγμα τυράννου δυσσεβοῦς, λαοὺς ἐκλόνησε, πνέον ἀπειλῆς, καὶ δυσφημίας θεοστυγοῦς· ὅμως Τρεῖς Παῖδας, οὐκ ἐδειμάτωσε, θυμὸς θηριώδης, οὐ πῦρ βρόμιον· ἀλλ’ ἀντηχοῦντι,  δροσοβόλῳ πνεύματι, πυρὶ συνόντες ἔψαλλον· Ὁ ὑπερύμνητος, τῶν πατέρων καὶ ἡμῶν, Θεὸς εὐλογητὸς  εἶ.

Τῆς Ἰνδίκτου
ᾨδὴ η´ Ὁ Εἱρμὸς
Τὸν  τοὺς ὑμνολόγους ἐν καμίνῳ,  διαφυλάξαντα Παῖδας, καὶ τὴν βροντῶσαν  κάμινον, μεταβαλόντα  εἰς δρόσον,  Χριστὸν τὸν Θεὸν ὑμνεῖτε, καὶ  ὑπερυψοῦτε αὐτὸν  εἰς τοὺς αἰῶνας.

Ὡς ἀρχηγῷ τῆς  σωτηρίας Χριστέ, ἀπαρχὴν  σοι προσφέρει τὴν  ἐνιαύσιον, ἡ σεπτὴ  Ἐκκλησία κραυγάζουσα· Ὑμνεῖτε, καὶ  ὑπερυψοῦτε Χριστὸν εἰς  τοὺς αἰῶνας.

Τὸν ἐκ μὴ ὄντων τὰ πάντα σοφῶς, καινουργήσαντα Κτίστην, καὶ διεξάγοντα τῶν  καιρῶν τὰς ἑλίξεις  βουλήματι, ὑμνεῖτε, καὶ ὑπερυψοῦτε αὐτὸν  εἰς τοὺς αἰῶνας.

Τῷ διεξάγοντι τὰ πάντα  Θεῷ, καὶ καιροὺς ἀλλοιοῦντι,  πρὸς τὴν πολύτροπον  τῶν ἀνθρώπων  κυβέρνησιν ψάλλομεν· Ὑμνεῖτε, καὶ  ὑπερυψοῦτε αὐτὸν  εἰς τοὺς αἰῶνας.
Θεοτοκίον
Τὴν  Θεομήτορα Παρθένον  ἁγνήν, ἐν ἐτῶν  περιόδοις καὶ ἑλίξεσιν,  ὀρθοδόξων βροτῶν τὰ συστήματα, ὑμνοῦμέν  σε ὡς Θεοτόκον, καὶ πάντων σωτηρίαν.
ᾨδὴ η΄.  «Ὃν φρίτττουσιν Ἄγγελοι».
Εἰκόνα χλευάσαντες τυράννου δυσσεβοῦς οἱ Παῖδες, ἐρρύσθησαν καμίνου καὶ φλογός.  Ἡμεῖς δὲ τιμῶντες σὴν εἰκόνα σεπτήν, λυτρούμεθα κινδύνων παντοίων, Θεοτόκε.

Εἰκόνων προσκύνησιν ὁ Λέων ἀπηνῶς λαοῖς ἀπηγόρευσε, προστάγματι δεινῷ. Ἁγνὴ δὲ  σὺ δίδως τοῖς πιστοῖς θησαυρὸν σῆς μορφῆς, Παρθένε, τὴν πάνσεπτον εἰκόνα.

Εἰκόνων ὑπέρμαχοι τῶν θείων ἀθληταί, πικρίας ὑπέμειναν βασάνων χαλεπῶν, οἱ  σέβοντες δ’ ὅμως τὴν σεπτήν σου μορφήν σώζονται, Παρθένε, παντοίων ἐκ κινδύνων.

Εἰκόνες καὶ εἴδωλα λατρείας ἀσεβοῦς, φθορᾷ ἠφανίσθησαν. Καὶ ἤδη εὐλαβῶς  δοξάζομεν πάντες τὴν εἰκόνα τὴν σὴν, Ἄχραντε Παρθένε, εἰς πάντας τοὺς αἰῶνας.
Αἰνοῦμεν, εὐλογοῦμεν καὶ προσκυνοῦμεν τὸν Κύριον.
Καταβασία  Ἦχος πλ. δ'.
Εὐλογεῖτε  Παῖδες, τῆς  Τριάδος ἰσάριθμοι, δημιουργὸν  Πατέρα Θεόν· ὑμνεῖτε, τὸν συγκαταβάντα Λόγον, καὶ τὸ πῦρ εἰς  δρόσον μεταποιήσαντα· καὶ ὑπερυψοῦτε, τὸ πᾶσι ζωὴν  παρέχον, Πνεῦμα πανάγιον εἰς  τοὺς αἰῶνας.

Τῆς Ἰνδίκτου
ᾨδὴ θ´ Ὁ Εἱρμὸς
Τύπον  τῆς ἁγνῆς  λοχείας σου, πυρπολουμένη  βάτος ἔδειξεν ἄφλεκτος, καὶ νῦν καθ᾿  ἡμῶν, τῶν  πειρασμῶν ἀγριαίνουσαν, κατασβέσαι αἰτοῦμεν  τὴν κάμινον, ἵνα  σε Θεοτόκε, ἀκαταπαύστως  μεγαλύνωμεν.

Λόγε  τοῦ Θεοῦ καὶ Δύναμις, ἡ ἀληθὴς  Σοφία καὶ ἐνυπόστατος,  ἡ συνέχουσα, καὶ κυβερνῶσα τὰ πάντα  σοφῶς, καὶ  τὸν νῦν ἐπιστάντα  τοῖς δούλοις σου, καιρὸν ἐν καταστάσει, γαληνιώσῃ διεξάγαγε.

Μόνη  πρὸ αἰώνων πέφυκας,  ὡς ποιητὴς αἰώνων καὶ βασιλεύουσα, τρισυπόστατε, μία θεότης  ἀμέριστε, ταῖς  λιταῖς τῆς ἁγνῆς  Θεομήτορος, τὸν  νικηφόρον, τῇ κληρουχίᾳ σου ἀνάδειξον.
Θεοτοκίον
Σῶτερ  τοῦ παντὸς καὶ πρύτανι, δημιουργὲ καὶ παντοκράτορ τῆς  κτίσεως, ταῖς  δεήσεσι, τῆς ἀλοχεύτως τεκούσης  σε, τὴν εἰρήνην  τῷ κόσμῳ  σου δώρησαι, τηρῶν  τήν Ἐκκλησίαν,  ἀκαταπαύστως ἀστασίαστον.
ᾨδὴ θ΄.  «Τὴν φωτοφόρον νεφέλην».
Αἱ  γενεαὶ πᾶσαι μακαρίζομέν σε τὴν μόνην Θεοτόκον.
Λαμπροφεγγὴς ὡς ἡμέρα καὶ τοῦ Φωτὸς οὖσα μήτηρ, πᾶσιν ἐκπέμπεις παμφαῶς σωτηρίας  ἀκτῖνας· διό σε πάντες οἱ πιστοί, φαιδρῶς ἀγαλλόμενοι, Πανάχραντε, νῦν ἐν ὕμνοις  τιμῶντες, ἐκτελοῦμεν τὴν σεπτήν σου ἑορτήν.

Τὴν  φωτομόρφων Ἀγγέλων καὶ Χερουβεὶμ ὑπερτέραν καὶ πλατυτέραν οὐρανῶν, καἰ μητέρα  παρθένον δοξολογοῦντες ἀληθῶς καὶ σὲ μεγαλύνοντες, Πανάμωμε, τὴν σεπτήν σου  εἰκόνα, μετὰ πόθου προσκυνοῦντες εὐσεβῶς.

Τῆς  Παναχράντου μορφῆς σου, τὴν σεβασμίαν εἰκόνα οἱ στεφηφόροι βασιλεῖς καὶ σεπτοὶ  Πατριάρχαι καὶ πᾶς ὁ κλῆρος καὶ λαός, ἁγνὴ Παμμακάριστε, προσπίπτοντες εὐσεβῶς,  προσκυνοῦμεν καὶ δοξάζομεν τὸν πάντων ποιητήν.

Ἀπόστολοι θεοφόροι, τὸ σὸν κηδεύοντες σῶμα, μύρων ἀρώμασιν ἁγνοῖς κατεμύριζον  πάλαι, τὴν δὲ εἰκόνα σου, ἁγνὴ Παρθένε Παντάνασσα, οἱ ἄγγελοι ἀοράτως ἑστῶτες,  θείοις ᾄσμασι τιμῶσιν εὐλαβῶς.
Δόξα (Τριαδικόν).
Ὁ πρὸ  αἰώνων ὑπάρχων, δημιουργὸς τῶν ἁπάντων Θεός, ὁ ἄναρχος Πατήρ, ὁ Υἱὸς καὶ τὸ  Πνεῦμα, μία θεότης ἀληθής, Τριὰς ὁμοούσιε καὶ σύνθρονε, ταῖς λιταῖς τῆς  Πανάγνου, περιφρούρει τὸν λαόν σου τὸν πιστόν.
Καὶ νῦν.
Δοξολογοῦμεν, Παρθένε, τὸν σὸν ἀλόχευτον τόκον, καὶ προσκυνοῦμεν εὐσεβῶς τὴν  σεπτήν σου εἰκόνα, ἵνα ρυσθῶμεν πειρασμῶν καὶ χάριν ἀένναον, ἀντλήσωμεν· διὸ  σαῖς ἱκεσίαις, σκέπε, φρούρει, τοὺς ἐλπίζοντας εἰς σέ.
Καταβασία  Ἦχος πλ. δ'.
Μυστικὸς  εἶ Θεοτόκε Παράδεισος,  ἀγεωργήτως βλαστήσασα Χριστόν,  ὑφ᾿ οὗ τὸ τοῦ Σταυροῦ, ζωηφόρον ἐν γῇ, πεφυτούργηται  δένδρον· δι᾿ οὗ νῦν ὑψουμένου, προσκυνοῦντες αὐτόν, σὲ μεγαλύνομεν.
Ἑτέρα
Ὁ διὰ βρώσεως τοῦ ξύλου, τῷ γένει προσγενόμενος  θάνατος, διὰ Σταυροῦ κατήργηται σήμερον·  τῆς γὰρ προμήτορος ἡ παγγενὴς κατάρα  διαλέλυται, τῷ βλαστῷ τῆς  Ἁγνῆς Θεομήτορος,  ἣν πᾶσαι αἱ Δυνάμεις  τῶν οὐρανῶν  μεγαλύνουσιν.

Ἐξαποστειλάριον  τῆς Ἰνδίκτου
Τοῖς  Μαθηταῖς
Θεὲ Θεῶν καὶ Κύριε, τρισυπόστατε φύσις,  ἀπρόσιτε ἀΐδιε,  ἄκτιστε καὶ τῶν ὅλων, δημιουργὲ παντοκράτορ, σοὶ προσπίπτομεν πάντες, καὶ σὲ καθικετεύομεν·  Τὸ παρόν ἔτος  τοῦτο, ὡς ἀγαθός, εὐλογήσας φύλαττε ἐν εἰρήνῃ, τους Βασιλεῖς καὶ ἅπαντα, τὸν λαόν σου Οἰκτίρμον.
Θεοτοκίον ὅμοιον
Δημιουργὸς  καὶ πρύτανις, πάσης κτίσεως πέλων, καιροὺς καὶ χρόνους  θέμενος, ἐν τῇ σῇ ἐξουσία, τὸν ἐνιαύσιον  κύκλον, εὐλογίαις  Οἰκτίρμον,  χρηστότητος στεφάνωσον,  ἐν εἰρήνῃ φυλάττων, σοῦ τὸν λαόν, ἀβλαβῆ  ἀπήμαντον δυσωποῦμεν, πρεσβείαις τῆς τεκούσης  σε, καὶ τῶν  θείων Ἀγγέλων.
Τῆς  Παμμακαρίστου.
«Τοῖς μαθηταῖς  συνέλθωμεν».
Ἀγγελικῶς σε μέλπομεν, Θεοτόκε Παρθένε, ὅτι Χριστὸν ἐγέννησας τὸν Σωτῆρα τοῦ  κόσμου. Ὡς μητρικὴν οὖν πρὸς τοῦτον ἔχουσα παρρησίαν, ἀπάυστως καθικέτευε μετὰ  πάντων ἁγίων, ὑπὲρ ἡμῶν, τῶν τὴν σὴν πανήγυριν ἐκτελούντων καὶ προσκυνούντων,  Πάναγνε, τὴν σεπτήν σου εἰκόνα.

Εἰς  τοὺς Αἴνους, ἱστῶμεν στίχους στ΄καὶ ψάλλομεν στιχηρὰ ἰδιόμελα τῆς Ἰνδλικτου γ΄.  καὶ γ΄. στιχηρὰ προσόμοια τῆς Παμμακαρίστου.
Ἦχος  γ´
Ἰωάννου  Μοναχοῦ
Προαιώνιε  Λόγε τοῦ Πατρός,  ὁ ἐν μορφῇ Θεοῦ ὑπάρχων, καὶ συστησάμενος τὴν  κτίσιν ἐκ τοῦ μὴ ὄντος εἰς τὸ εἶναι· καὶ καιροὺς  καὶ χρόνους ἐν  τῇ ἰδίᾳ ἐξουσίᾳ θέμενος, εὐλόγησον  τὸν στέφανον τοῦ ἐνιαυτοῦ τῆς χρηστότητός  σου, δωρούμενος εἰρήνην  ταῖς Ἐκκλησίαις  σου, νίκας τῷ πιστοτάτῳ Βασιλεῖ, εὐφορίαν τε τῇ γῇ, καὶ ἡμῖν  τὸ μέγα ἔλεος.
Τοῦ αὐτοῦ Ἦχος δ´
Ἡ βασιλεία  σου Χριστὲ ὁ Θεός, βασιλεία πάντων τῶν  αἰώνων, καὶ ἡ δεσποτεία σου ἐν πάσῃ γενεᾷ καὶ γενεᾷ·  πάντα γὰρ ἐν  σοφίᾳ ἐποίησας, καιροὺς ἡμῖν  καὶ χρόνους προθέμενος·  διὸ εὐχαριστοῦντες  κατὰ πάντα καὶ διὰ πάντα βοῶμεν. Εὐλόγησον τὸν  στέφανον τοῦ ἐνιαυτοῦ τῆς χρηστότητός  σου, καὶ καταξίωσον ἡμᾶς ἀκατακρίτως  βοᾶν σοι, Κύριε  δόξα σοι.
Ὁ  αὐτὸς Ἀνδρέου Πυροῦ
Αἱ πορεῖαί σου  ὁ Θεός, αἱ πορεῖαί σου μεγάλαι  καὶ θαυμασταί· διὸ τῆς οἰκονομίας  σου, τὴν δυναστείαν  μεγαλυνοῦμεν, ὅτι φῶς ἐκ φωτός, ἐπεδήμησας  εἰς ταλαίπωρον κόσμον  σου, καὶ τὴν  πρώτην ἀνεῖλες ἀράν, τοῦ παλαιοῦ Ἀδάμ,  ὡς ηὐδόκησας Λόγε, καὶ ἡμῖν ἐν  σοφίᾳ, καιροὺς καὶ χρόνους ὑπέθου, τοῦ δοξάζειν τὴν  παντουργικήν σου ἀγαθότητα, Κύριε δόξα σοι.
Τῆς  Παμμακαρίστου  Ἦχος δ΄.  «Ὡς γενναῖον ἐν μάρτυσι».
Παμμακάριστος δέσποινα, ἐξαιρέτως σὺ πέφηνας, συλλαβοῦσα, ἄχραντε, τὸν ἀχώρητον  καὶ ἐν ἀγκάλαις βαστάσασα τὸν πάντα βαστάζοντα καὶ τῷ ρήματι αὐτοῦ τῆς δυνάμεως  φέροντα κόσμον ἅπαντα, Παναγία Παρθένε, χαῖρε, σκῆνος τοῦ Σωτῆρος γενομένη καὶ  τὴν ἀρὰν ἠμῖν λύσασα.

Μεγαλύνομεν, ἄχραντε, καὶ τιμῶμεν τὸν τόκον σου, ἐν ψαλμοῖς καὶ ᾄσμασι  μακαρίζοντες· σὲ τὴν ἁγνὴν Ἀειπάρθενον, ἀφράστως γεννήσασαν τὸν Θεάνθρωπον  Χριστὸν, τὸν ἡμᾶς λυτρωσάμενον, Χαῖρε, Δέσποινα, Παμμακάριστε Κόρη, χαῖρε μόνη,  ἣν ἀεὶ μακαριοῦσιν αἱ γενεαί, ὡς προέφησας.

Γενεαὶ πᾶσαι πάναγνε, τῶν ἐθνῶν μακαρίζουσι τὴν ἀειμακάριστον καὶ Θεόνυμφον, ἣν  ὁ Χριστὸς ἐχαρίτωσε, πηγήν τε ἀπέδειξεν ἰαμάτων πολλαπλῶν καὶ θαυμάτων ἀέναον  τοῖς πιστεύουσι, Παμμακάριστε Κόρη, τῷ Υἱῷ σου, ὃν ἱκέτευε ἀπάυστως ὑπὲρ τῶν  πόθῳ τιμώντων σε.
Δόξα τῆς Ἰνδίκτου  Ἦχος  πλ. δ´
Γερμανοῦ
Ὁ ἀρρήτῳ σοφίᾳ συστησάμενος τὰ σύμπαντα, Λόγε  Χριστὲ ὁ Θεός, ὁ καιροὺς καὶ χρόνους ἡμῖν προθέμενος, τὰ ἔργα τῶν χειρῶν  σου εὐλόγησον, τὸν δὲ πιστὸν  Βασιλέα ἐν τῇ δυνάμει σου εὔφρανον, διδοὺς αὐτῷ κατὰ βαρβάρων τὴν ἰσχύν, ὡς μόνος ἀγαθὸς καὶ  φιλάνθρωπος.
Καὶ νῦν τῆς Παμμακαρίστου
Ἦχος πλ δ΄.
Ἡ  Πνεύματι ἁγίῳ συλλαβοῦσα τὸν Θεάνθρωπον, Ἄχραντε Παρθένε Παμμακάριστε, ἡ θερμὴ  μεσίτρια, πρὸς Θεὸν ὑπάρχουσα, τοὺς πίστει σε προσκυνοῦντας φύλαττε, τὴν  Ἐκκλησίαν ἐν τῇ δυνάμει σου κράτυνον, διδοῦσα τὴν κατὰ τῶν πολεμίων ἰσχύν, ἡ  μόνη προστασία καὶ βοήθεια.

Δοξολογία μεγάλη καὶ τὸ ἀπολυτίκιον τῆς Παμμακαρίστου.
Ἦχος δ΄ Ταχὺ  προκατάλαβε.
Πανήγυριν σήμερον ἐπικροτοῦμεν φαιδράν, ἰδοὺ γὰρ προτίθεται, ὦ Παμμακάριστε,  εἰκών σου ἡ πάνσεπτος, ἣνπερ καρδίας πόθῳ, προσερχόμενοι πάντες, Δέσποινα,  προσκυνοῦμεν καὶ θερμῶς σοι βοῶμεν, ῥῦσαι ἡμᾶς κινδύνων καὶ περιστάσεων.

ΕΙΣ ΤΗΝ  ΛΕΙΤΟΥΡΓΙΑΝ

Ἀντίφωνον α΄
Μνήσθητι Κύριε τοῦ Δαυῒδ καὶ πάσης τῆς πραότητος αὐτοῦ.
Ταῖς  πρεσβείαις τῆς Θεοτόκου...
Ἰδοὺ  ἠκούσαμεν αὐτὴν ἐν Ἐφραθᾷ, εὕρομεν αὐτὴν ἐν τοῖς πεδίοις τοῦ δρυμοῦ.
Ταῖς  πρεσβείαις τῆς Θεοτόκου...
Δεδοξασμένα ἐλαλήθη περὶ σοῦ ἡ πόλις τοῦ Θεοῦ.
Ταῖς  πρεσβείαις τῆς Θεοτόκου...
Ὁ  Θεὸς ἐν μέσῳ αὐτῆς καὶ οὐ σαλευθήσεται.
Ταῖς  πρεσβείαις τῆς Θεοτόκου...
Ἀντίφωνον β΄
Ὤμοσε  Κύριος τῷ Δαυῒδ ἀλήθειαν καὶ οὐ μὴ ἀθετήσει αὐτήν.
Σῶσον  ἡμᾶς Υἱὲ Θεοῦ ὁ ἐν Ἁγίοις θαυμαστός...
Ἐκ  καρποῦ τῆς κοιλίας σου θήσομαι ἐπὶ τοῦ θρόνου σου.
Σῶσον  ἡμᾶς Υἱὲ Θεοῦ ὁ ἐν Ἁγίοις θαυμαστός...
Ἐκεῖ  ἐξανατελῶ κέρας τῷ Δαυΐβ, ἡτοίμασα λύχνον τῷ Χριστῷ μου.
Σῶσον  ἡμᾶς Υἱὲ Θεοῦ ὁ ἐν Ἁγίοις θαυμαστός...
Ὅτι  ἐξελέξατο Κύριος τὴν Σιών, ᾑρετίσατο αὐτὴν εἰς κατοικίαν ἑαυτῷ.
Σῶσον  ἡμᾶς Υἱὲ Θεοῦ ὁ ἐν Ἁγίοις θαυμαστός...
Δόξα  καὶ νῦν « Ὁ μονογενής»
Ἀντίφωνον γ΄.
ᾯδε  κατοικήσω ὅτι ᾑρετισάμην αὐτήν.
Τὸ  ἀπολυτίκιον τῆς Παμμακαρίστου.
Πανήγυριν σήμερον ἐπικροτοῦμεν φαιδράν, ἰδοὺ γὰρ προτίθεται, ὦ Παμμακάριστε,  εἰκών σου ἡ πάνσεπτος, ἣνπερ καρδίας πόθῳ, προσερχόμενοι πάντες, Δέσποινα,  προσκυνοῦμεν καὶ θερμῶς σοι βοῶμεν, ῥῦσαι ἡμᾶς κινδύνων καὶ περιστάσεων.
Ἡγίασε τὸ σκήνωμα αὐτοῦ ὁ Ὕψιστος.
Πανήγυριν σήμερον...
Ἅγιος  ὁ ναός σου, θαυμαστὸς ἐν δικαιοσύνῃ.
Πανήγυριν  σήμερον...

Εἰς  τὴν εἴσοδον. «Μέγας ὁ Κύριος  ἡμῶν καὶ αἰνετὸς σφόδρα ἐν πόλει τοῦ Θεοῦ ἡμῶν· Σῶσον ἡμᾶς Υἱὲ Θεοῦ ὁ ἐν  Ἁγίοις...».

Ἀπολυτίκιον  τῆς Ἰνδίκτου
Ἦχος  β᾿
Ὁ πάσης  δημιουργὸς τῆς κτίσεως,  ὁ καιροὺς καὶ χρόνους ἐν τῇ ἰδίᾳ ἐξουσίᾳ θέμενος, εὐλόγησον  τὸν στέφανον τοῦ ἐνιαυτοῦ τῆς χρηστότητός  σου Κύριε, φυλάττων ἐν εἰρήνῃ τοὺς Βασιλεῖς καὶ τὴν πόλιν σου, πρεσβείαις τῆς Θεοτόκου, καὶ σῶσον ἡμᾶς.
Ἀπολυτίκιον  τῆς Παμμακαρίστου.
Ἦχος δ΄ Ταχὺ  προκατάλαβε.
Πανήγυριν σήμερον ἐπικροτοῦμεν φαιδράν, ἰδοὺ γὰρ προτίθεται, ὦ Παμμακάριστε,  εἰκών σου ἡ πάνσεπτος, ἣνπερ καρδίας πόθῳ, προσερχόμενοι πάντες, Δέσποινα,  προσκυνοῦμεν καὶ θερμῶς σοι βοῶμεν, ῥῦσαι ἡμᾶς κινδύνων καὶ περιστάσεων.
Κοντάκιον.  Ἦχος δ’. Ὁ ὑψωθεὶς ἐν τῷ Σταυρῷ.
Ὁ τῶν  αἰώνων Ποιητὴς καὶ Δεσπότης, Θεὲ τῶν ὅλων Ὑπερούσιε ὄντως, τὴν ἐνιαύσιον  εὐλόγησον περίοδον, σώζων τῷ ἐλέει σου, τῷ ἀπείρῳ Οἰκτίρμων, πάντας τοὺς  λατρεύοντας, σοὶ τῷ μόνῳ Δεσπότῃ, καὶ ἐκβοῶντας φόβῳ Λυτρωτά· Εὔφορον πᾶσι, τὸ  ἔτος χορήγησον.

Προκείμενον.  Ἦχος γ'
Μεγαλύνει ἡ ψυχή μου τὸν Κύριον καὶ ἠγαλλίασε τὸ πνεῦμά μου ἐπὶ τῷ Θεῷ τῷ σωτῆρί  μου.
Στίχ.  Ὅτι ἐπέβλεψεν ἐπὶ τὴν  ταπείνωσιν τῆς δούλης αὐτοῦ.
Πρὸς  Φιλιππησίους Ἐπιστολῆς Παύλου τὸ ᾽Ανάγνωσμα 2:5-11
Ἀδελφοί, τοῦτο φρονείσθω ἐν ὑμῖν ὃ καὶ ἐν Χριστῷ ᾿Ιησοῦ, ὃς ἐν μορφῇ Θεοῦ  ὑπάρχων οὐχ ἁρπαγμὸν ἡγήσατο τὸ εἶναι ἴσα Θεῷ, ἀλλ᾿ ἑαυτὸν ἐκένωσε μορφὴν δούλου  λαβών, ἐν ὁμοιώματι ἀνθρώπων γενόμενος, καὶ σχήματι εὑρεθεὶς ὡς ἄνθρωπος  ἐταπείνωσεν ἑαυτὸν γενόμενος ὑπήκοος μέχρι θανάτου, θανάτου δὲ σταυροῦ. Διὸ καὶ  ὁ Θεὸς αὐτὸν ὑπερύψωσε καὶ ἐχαρίσατο αὐτῷ ὄνομα τὸ ὑπὲρ πᾶν ὄνομα, ἵνα ἐν τῷ  ὀνόματι ᾿Ιησοῦ πᾶν γόνυ κάμψῃ ἐπουρανίων καὶ ἐπιγείων καὶ καταχθονίων, καὶ πᾶσα  γλῶσσα ἐξομολογήσηται ὅτι Κύριος ᾿Ιησοῦς Χριστὸς εἰς δόξαν Θεοῦ πατρός.
Ἀλληλούϊα.  Ἦχος πλ. β'
Ἄκουσον, θύγατερ, καὶ ἴδε.
Στίχ.  Τὸ πρόσωπόν σου  λιτανεύσουσιν οἱ πλούσιοι τοῦ λαοῦ.

Εὐαγγέλιον τῆς  Ἰνδίκτου
Ἐκ τοῦ κατὰ  Λουκᾶν.
δ΄ 16 - 22
Τῷ  καιρῷ ἐκείνῳ, ἦλθεν ὁ Ἰησοῦς εἰς Ναζαρέτ, οὗ ἦν τεθραμμένος, καὶ εἰσῆλθεν κατὰ  τὸ εἰωθὸς αὐτῷ ἐν τῇ ἡμέρᾳ τῶν σαββάτων εἰς τὴν συναγωγήν, καὶ ἀνέστη ἀναγνῶναι.  Καὶ ἐπεδόθη αὐτῷ βιβλίον τοῦ προφήτου ᾽Ησαΐου, καὶ ἀναπτύξας τὸ βιβλίον εὗρεν  τὸν τόπον οὗ ἦν γεγραμμένον, Πνεῦμα κυρίου ἐπ᾽ ἐμέ, οὗ εἵνεκεν ἔχρισέν με  εὐαγγελίσασθαι πτωχοῖς, ἀπέσταλκέν με κηρύξαι αἰχμαλώτοις ἄφεσιν καὶ τυφλοῖς  ἀνάβλεψιν, ἀποστεῖλαι τεθραυσμένους ἐν ἀφέσει,κηρύξαι ἐνιαυτὸν κυρίου δεκτόν.  Καὶ πτύξας τὸ βιβλίον ἀποδοὺς τῷ ὑπηρέτῃ ἐκάθισεν· καὶ πάντων οἱ ὀφθαλμοὶ ἐν τῇ  συναγωγῇ ἦσαν ἀτενίζοντες αὐτῷ. Ἤρξατο δὲ λέγειν πρὸς αὐτοὺς ὅτι Σήμερον  πεπλήρωται ἡ γραφὴ αὕτη ἐν τοῖς ὠσὶν ὑμῶν. Καὶ πάντες ἐμαρτύρουν αὐτῷ καὶ  ἐθαύμαζον ἐπὶ τοῖς λόγοις τῆς χάριτος τοῖς ἐκπορευομένοις ἐκ τοῦ στόματος αὐτοῦ.

Εἰς τὸ  Ἐξαιρέτως Ἦχος  πλ. δ΄
Ἀλλότριον  τῶν μητέρων ἡ παρθενία, καὶ ξένον ταῖς παρθένοις ἡ παιδοποιΐα, ἐπὶ σοὶ Θεοτόκε ἀμφότερα ᾠκονομήθη. Διό σε πᾶσαι  αἱ φυλαὶ τῆς  γῆς, ἀπαύστως μακαρίζομεν.

Ἐν τοῖς  Διπτύχοις, Μεγαλυνάριον τῆς Παμμακαρίστου.
Τῆς  ἀειπαρθένου σεμνῆς Μητρός, τῆς Παμμακαρίστου τὴν χαρμόσυνον ἑορτὴν σήμερον  τελοῦντες, ἐν μέσῳ Ἐκκλησίας τὴν Ἄχραντον εἰκόνα πάντες τιμήσωμεν.

Κοινωνικόν·  «Εὐλόγησον τὸν στέφανον τοῦ ἐνιαυτοῦ τῆς χρηστὀτητός σου, Κύριε».

Εἴδομεν τὸ φῶς ...

Ἀπόλυσις
Σημ. Ἡ  ἀκολουθία τοῦ ὁσίου καταλιμπάνεται ἐν τοῖς ἀποδείπνοις.

</document>
