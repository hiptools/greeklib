<?xml version="1.0" encoding="UTF-8"?>
<document book="min_ext" part="sep" name="24c_sep" title="Μνήμη τοῦ Ὁσίου καὶ θεοφόρου Πατρὸς ἠμῶν Σιλουανοῦ τοῦ Ἀθωνίτου.">
Τῌ ΚΔ' ΤΟΥ ΣΕΠΤΕΜΒΡΙΟΥ
Τῌ ΚΔ' ΤΟΥ ΑΥΤΟΥ ΜΗΝΟΣ
ΣΕΠΤΕΜΒΡΙΟΥ

ΜΝΗΜΗ ΤΟΥ  ΟΣΙΟΥ ΚΑΙ ΘΕΟΦΟΡΟΥ
ΠΑΤΡΟΣ ΗΜΩΝ  ΣΙΛΟΥΑΝΟΥ ΤΟΥ ΑΘΩΝΙΤΟΥ

ΕΝ ΤΩ ΜΙΚΡΩ  ΕΣΠΕΡΙΝΩ
Ἱστῶμεν  στίχ. δ' καὶ ψάλλομεν στιχ. προσόμοια.
Ἦχος δ'. Ὡς  γενναῖον ἐν μάρτυσι.
Νέον ἄνθος ἐξήνθησε,  Θεοτόκε τοῦ Κλήρου σου, πνέον τὴν τοῦ Πνεύματος θείαν ὄσφρησιν, Σιλουανὸς ὁ  θαυμάσιος, ἀρχαίων ὁμότροπος, ἀσκητῶν καὶ ἐραστής, σοῦ Υἱοῦ μανικώτατος, Ὃν  τρανώτερον, ἱκετεύει δοθῆναι τοῖς τιμῶσι, τὴν ὁσίαν αὐτοῦ μνήμην, τὰς δωρεὰς τὰς  τῆς Χάριτος.

Ἐκ Ῥωσσίας μὲν πέφυκας, ὡς  βλαστός τις θεόσπαρτος, Ἄθω δὲ κατέλαβες τὸν ἐξάκουστον, ἔνθα ὡς κλῆμα  καλλίκαρπον, τοῦ Σχήματος ἤνεγκας, οἶνον τὸν μεθυστικόν, ὃν παρέχεις ἀκένωτον,  τοῖς διψῶσί σου, τὰ θεόπνευστα λόγια τρισμάκαρ, γραμματεῦ τῆς Βασιλείας,  Σιλουανὲ ἀπλανέστατε.

Οὐδαμῶς ἐκολάκευσας, τὸ  σὸν σκεῦος τὸ πήλινον, πόθον ἔχων Ὅσιε ἀποδύσασθαι, τοῦ πεπτωκότος τὸ ἔνδυμα,  φορέσαι δὲ ἔκλαμπρον τοῦ καινοῦ Ἀδὰμ στολήν, συνεργὸν προσλαβόμενος καὶ  συλλήπτορα. Μετανοίας σου θεῖον κηδεμόνα, ἀθλοφόρων πρωτοστάτην, Παντελεήμονα  μέγιστον.

Ὡς θυσίαν αἰνέσεως, τῷ  Κυρίῳ προσῆξέ σε, ἡ Πατρίς σου Ὅσιε ἑορτάζουσα, τοῦ φωτισμοῦ τὰ μνημόσυνα, καὶ  λέγει προσδέχου μου, ὦ Νυμφίε Ἰησοῦ, τὸν καρπὸν τῆς κοιλίας μου, ὃν τὸ Πνεῦμά  Σου, ἀπεκύησε δῶρον εὐφροσύνης, Ἐκκλησία τῇ ἁγίᾳ, Σιλουανὸν τὸν μακάριον.
Δόξα...  Ἦχος β'.
Ἐθαυμάστωσας τὸν Κύριον  Ὅσιε, ἐν τῷ βίῳ σου τῷ θεσπεσίῳ. Αὐτὸν γὰρ ἐκζητῶν ἀπὸ παιδὸς διψητικῶς, διὰ τῆς  πείρας τοῦ Ἁγίου Πνεύματος εὗρες ἐν τέλει, καὶ τοῦ γλυκασμοΰ ἐμφορηθεὶς τῶν  ἀκτίστων δωρεῶν, πᾶσι παρέχεις διὰ τῶν θεογράφων σου λόγων, τὸ πλήρωμα τῆς ζωῆς  τοῦ Εὐαγγελίου, ὃπερ ταπεινώσει διηνεκεῖ κεκρατηκώς, δώρησαι ἡμῖν Σιλουανὲ τοῖς  τιμῶσί σε.
Καὶ νῦν...  Τὴν πᾶσαν ἐλπίδα μου...
Εἰς τὸν  Στίχον.
Στιχηρὰ  προσόμοια.
Ἦχος β'. Οἶκος  τοῦ Ἔφραθᾶ.
Χάριν Σιλουανέ, τοῦ  Πνεύματος παράσχου, πᾶσι τοῖς μετὰ πόθου, τὴν μνήμην σου τελοῦσι, καὶ ὕμνοις σε  γεραίρουσιν.
Στίχ.  Ὑπομένων ὑπέμεινα τὸν Κύριον...
Δίψαν τὴν τοῦ Θεοῦ,  κατάσβεσον γραφαῖς σου, καὶ δρόσισον καρδίας, Σιλουανὲ ὡς οἶσθα, τῇ δρόσῳ τῇ τοῦ  Πνεύματος.
Στίχ.  Καὶ ἔστησεν ἐπὶ πέτραν τοὺς πόδας μου...
Θρήνησον ἐπ΄ ἐμοί,  Προπάτορος τῷ θρήνῳ, Σιλουανὲ τρισμάκαρ, καὶ γὰρ αἱ ἀνομίαι, ζωήν μου  κατεκάλυψαν.
Δόξα...  Τριαδικόν.
Δόξα σοι ὁ Θεός, Τριὰς ἡ  Παναγία, ἡ νῦν χαρισαμένη, παράκλησιν τῷ κόσμῳ, Σιλουανὸν τὸν δοῦλόν σου.
Καὶ νῦν...  Θεοτοκίον, ὅμοιον.
Δέσποινα νῦν ἰδού, εὐῶδες  ἄνθος ἦλθεν, ἐκ τοῦ σοῦ Κλήρου νέον, πιστοὺς καταμυρίζον, ὀσμαῖς τοῦ θείου  Πνεύματος.

Ἀπολυτίκιον.
Ἦχος γ'. Θείας  πίστεως.
Ποίημα Παύλου  Ἱερομόναχου.
Κήρυξ δέδοσαι, τῇ  οἰκουμένῃ, σὺ γλυκύτατος, ἐν θεολόγοις, τῆς τοῦ Χριστοῦ ἀγάπης τρισόλβιε· τὸν  Ταπεινὸν γὰρ καὶ Πρᾷον ἑώρακας, καὶ τὴν Ἐκείνου καρδίαν κατέμαθες. Ὅθεν ἅπαντες,  Σιλουανὲ ἐλλαμπόμενοι, τοῖς θεογλώσσοις ῥήμασι, δοξάζομεν τὸ Πνεῦμα τὸ δοξάσαν  σε.
Ἕτερον.
Ἦχος πλ. α'.  Τὸν Συνάναρχον Λόγον.
Κατηγλάϊσας Πάτερ Ὄρος τοῦ  Ἄθωνος, ὑπὲρ φύσιν βιώσας καὶ τὴν τοῦ Πνεύματος, ἐπίδειξάμενος ἡμῖν θείαν  ἐνέργειαν, ὅθεν τιμῶντές σου σεπτῶς, τὴν μνήμην ὦ Σιλουανέ, δοξάζομεν ἐκ  καρδίας, τὸν παρασχόντα σε μέγαν, τῇ Ἐκκλησίᾳ χριστοκήρυκα.
ΕΝ ΤΩ ΜΕΓΑΛΩ  ΕΣΠΕΡΙΝΩ
Ἱστῶμεν  στίχ. ς' καὶ ψάλλομεν στιχηρὰ προσόμοια.
Ἦχος α'. Τῶν  οὐρανίων ταγμάτων.
Εὐφραντικῶς νῦν ἐν ὕμνοις,  ἀνευφημήσωμεν, νέον βλαστὸν τοῦ Ἄθω, προστεθέντα ἀξίως, τῷ δήμῳ τῶν Ὁσίων, ὧν  ἀκριβῶς, ἀρετὰς ἐμιμήσατο Σιλουανὸν τὸν θεόπτην, ἐκζητητὴν καὶ μηνύτορα τῆς  Χάριτος.

Ἀπὸ παιδὸς Ὃν ἐζήτεις,  Θεὸν κατέχεις ἰδού, οὐχὶ ψιλῇ τῇ γνώσει, ἀλλὰ Πνεύματος Πάτερ, δυνάμει ἀπορρήτῳ  καὶ ἐκτενῶς, τάς δεήσεις προσάγεις σου, ὅπως τὰ ἔθνη πλησθῶσι Σιλουανέ, δωρεᾶς  τῆς θείας Χάριτος.

Ἡ τοῦ Θεοῦ Βασιλεία, ἐντὸς  ἀνθρώπου ἐστί, καθώς φησὶν ἀψεύστως, ὁ ἡμῶν Νομοθέτης, διὸ σφοδρῶς ἐγκύψας,  Σιλουανέ, εὗρες ταύτης τὰ ῥεύματα, καταδροσίζοντα γῆν σου τὴν νοητήν, καὶ τὰ  σπέρματα αὐξάνοντα.
Ἕτερα. Ἦχος  β'. Ποίοις εὐφημιῶν.
Ποίοις εὐγνωμοσύνης  ᾄσμασιν, ἀποδώσομεν τὴν ὀφειλήν σοι, Πάτερ Θεοδόξαστε ὅσοι σου, δίψῃ ταῖς  γραφαῖς ἐτρυφήσαμεν, καὶ
ἐστοιχειώθημεν  παμπλουσίως, εἰς ᾅδου, κρατεῖν τὸν νοῦν τὸν ἀκράτητον, καὶ ἔχειν, τῆς σωτηρίας  τὴν ἐπίτευξιν, ἐν ἀγαθοῖς ταῖς ἐλπίσι, Σιλουανὲ τρισμάκαρ, τὸ γὰρ Πνεῦμα  καθηγητήν, σὲ κατέστησεν Ὅσιε, τῆς οἰκουμένης, ἀπλανέστατον.

Πτῶσις ψυχαῖς ἀνδρείαις  ἐγγίνεται, ἀνορθώσεως οἰκονομία, τῆς θεογνωσίας ὑπόθεσις, καὶ ἐχθροῦ τελεία  καθαίρεσις, νοερῶς γὰρ πάσας τὰς δυνάμεις, τῷ πόθῳ, τῶν οὐρανίων ὑποτάττουσι,  καὶ μόνον, πρὸς τὸν Θεὸν κατευθύνουσιν, ἔνθεν μετέχουσι πλουσίως, δωρεῶν  ἀκτίστων, καὶ Ἀδὰμ παλαιόν, ἐκδυόμενοι συμμορφοι, τῷ Χριστῷ ἀναδείκνυνται.

Προῖκα, σωτηριώδη εἴληφας,  τὴν μετάνοιαν ἐκ Θεοτόκου, ὅτε γὰρ τὸν ὄφιν κατέπιες, τότε παρ' Αὐτῆς  ἐξελήλεγξαι, μὴ ἀρεσκομένης τῷ σῷ βίῳ, καὶ πόθος ὁ τῆς ἀσκήσεως ἀνέφλεξε, ψυχήν  σου, Σιλουανὲ παμμακάριστε, ὅθεν κλαυθμὸν κλεῖδα ἐφεῦρες, δι' ἧς ἤνοιξας  οἰκτιρμῶν, Κυρίου τὸ πέλαγος, ἐν τῷ Ἄθῳ βιώσας ἄριστα.
Δόξα...  Ἦχος πλ. β'.
Ὁ φιλανθρωπότατος Θεός,  Χριστὸς ὁ Κύριος, νέαν παράκλησιν ἡμῖν, ἐπ' ἐσχάτων καὶ Εὐαγγέλιον ἔμπνουν,  εἰκόνα τε Αὐτοῦ ἀκηλίδωτον, Σιλουανὸν τὸν παμμακάριστον ἐχαρίσατο. Πρὸς ὃν ὡς  πατρὶ ἀτενίζοντες, πνευματικῆς χαρμονῆς πληρούμεθα καὶ ὡς ἀσφαλῆ ὁδηγὸν τοῦτον  ἔχοντες, τὴν πορείαν πρὸς Θεόν, ἀκλινῶς ποιούμεθα. Ὅθεν εὐγνωμόνως ἀναφωνοῦντες,  πρὸς Αὐτὸν ἀνακράζομεν· Δόξα σοι Κύριε, ὁ ἐν ἑκάστῃ γενεᾷ ὡς ἀστέρας πολυφώτους  τοὺς Ἁγίους σου ἐνδεικνύμενος, δι' ὧν σε τὸν ἀνέσπερον Ἥλιον βλέποντες  φωτιζόμεθα.
Καὶ νῦν... Τίς μὴ  μακαρίσει σε...
ἢ τῆς  προλαβούσης Ἑορτῆς.

Εἴσοδος, Φῶς  ἱλαρόν,  Προκείμενον καὶ τὰ Ἀναγνώσματα·

Σοφίας  Σολομῶντος τὸ ἀνάγνωσμα.
(Κεφ. γ', 1-3)
Δικαίων ψυχαὶ ἐν χειρὶ  Θεοῦ, καὶ οὐ μὴ ἅψηται αὐτῶν βάσανος. Ἔδοξαν ἐν ὀφθαλμοῖς ἀφρόνων τεθνάναι, καὶ  ἐλογίσθη κάκωσις ἡ ἔξοδος αὐτῶν καὶ ἡ ἀφ' ἡμῶν πορεία σύντριμμα, οἱ δέ εἰσιν ἐν  εἰρήνῃ. Καί γὰρ ἐν ὄψει ἀνθρώπων ἐὰν κολασθῶσιν, ἡ ἐλπὶς αὐτῶν ἀθανασίας πλήρης·  καὶ ὀλίγα παιδευθέντες μεγάλα εὐεργετηθήσονται, ὅτι ὁ Θεὸς ἐπείρασεν αὐτοὺς καὶ  εὗρεν αὐτοὺς ἀξίους ἑαυτοῦ· ὡς χρυσὸν ἐν χωνευτηρίῳ ἐδοκίμασεν αὐτοὺς καὶ ὡς  ὁλοκάρπωμα θυσίας προσεδέξατο αὐτούς. Καί ἐν καιρῷ ἐπισκοπῆς αὐτῶν ἀναλάμψουσι  καὶ ὡς σπινθῆρες ἐν καλάμῃ διαδραμοῦνται· κρινοῦσιν ἔθνη καὶ κρατήσουσι λαῶν,  καὶ βασιλεύσει αὐτῶν Κύριος εἰς τοὺς αἰῶνας. Οἱ πεποιθότες ἐπ' αὐτῷ συνήσουσιν  ἀλήθειαν, καὶ οἱ πιστοὶ ἐν ἀγάπῃ προσμενοῦσιν αὐτῷ, ὅτι χάρις καὶ ἔλεος ἐν τοῖς  ὁσίοις αὐτοῦ, καὶ ἐπισκοπὴ ἐν τοῖς ἐκλεκτοῖς αὐτοῦ.

Σοφίας  Σολομῶντος τὸ ἀνάγνωσμα.
(Κεφ. δ',  7-15)
Δίκαιος ἐὰν φθάσῃ  τελευτῆσαι, ἐν ἀναπαύσει ἔσται· γῆρας γὰρ τίμιον οὐ τὸ πολυχρόνιον, οὐδὲ ἀριθμῷ  ἐτῶν μεμέτρηται. Πολιὰ δέ ἐστι φρόνησις ἀνθρώποις καὶ ἡλικία γήρως βίος  ἀκηλίδωτος. Εὐάρεστος τῷ Θεῷ γενόμενος ἠγαπήθη καὶ ζῶν μεταξὺ ἁμαρτωλῶν  μετετέθη. Ἡρπάγη μὴ κακία ἀλλάξῃ σύνεσιν αὐτοῦ ἢ δόλος ἀπατήσῃ ψυχὴν αὐτοῦ.  Βασκανία γὰρ φαυλότητος ἀμαυροῖ τὰ καλὰ καὶ ῥεμβασμὸς ἐπιθυμίας μεταλλεύει νοῦν  ἄκακον. Τελειωθεὶς ἐν ὀλίγῳ ἐπλήρωσε χρόνους μακροὺς· ἀρεστὴ γὰρ ἦν Κυρίῳ ἡ ψυχὴ  αὐτοῦ, διὰ τοῦτο ἔσπευσεν ἐκ μέσου πονηρίας. Οἱ δὲ λαοὶ ἰδόντες καὶ μὴ  νοήσαντες, μηδὲ θέντες ἐπὶ διανοίᾳ τὸ τοιοῦτον, ὅτι χάρις καὶ ἔλεος ἐν τοῖς  ὁσίοις αὐτοῦ καὶ ἐπισκοπὴ ἐν τοῖς ἐκλεκτοῖς αὐτοῦ.

Προφητείας  Ἰωἠλ τὸ ἀνάγνωσμα.
(Κεφ. γ', 1-4)
Τάδε λέγει Κύριος· καὶ  ἔσται μετὰ ταῦτα καὶ ἐκχεῶ ἀπὸ τοῦ Πνεύματός μου ἐπὶ πᾶσαν σάρκα καὶ  προφητεύσουσιν οἱ υἱοὶ ὑμῶν καὶ αἱ θυγατέρες ὑμῶν καὶ οἱ πρεσβύτεροι ὑμῶν  ἐνύπνια ἐνυπνιασθήσονται καὶ οἱ νεανίσκοι ὑμῶν ὁράσεις ὄψονται. Καὶ ἐπὶ τοὺς  δούλους μου καὶ ἐπὶ τάς δούλας μου ἐν ταῖς ἡμέραις ἐκείναις ἐκχεῶ ἀπὸ τοῦ  Πνεύματός μου. Καὶ δώσω τέρατα ἐν οὐρανῷ καὶ ἐπὶ τῆς γῆς, αἷμα καὶ πῦρ καὶ  ἀτμίδα καπνοῦ· ὁ ἥλιος μεταστραφήσεται εἰς σκότος καὶ ἡ σελήνη εἰς αἷμα πρὶν  ἐλθεῖν τὴν ἡμέραν Κυρίου τὴν μεγάλην καὶ ἐπιφανῆ.
Εις τὴν  Λιτήν.
Στιχηρὰ  Ἰδιομελα. Ἦχος α'.
Ὡς ἀπαρχὴν πολυτίμητον ὁ  κόσμος ἀρτίως τῷ Θεῷ προσάγει σε, Σιλουανὲ Θεοτίμητε, καὶ ὡς ἀντίβαρον τῆς  ἀνομίας καὶ γλυκασμὸν ἀναιρετικὸν τῆς ἁμαρτητικῆς πικρίας· ἐξαιρέτως ὅμως χαίρει  ἐπὶ σοὶ ὁ ἁγιότοκος Ἄθως, τῆς συνειδήσεως τὸ μέγα γυμναστήριον, ὡς σχών σε  πύκτην νικηφόρον κατὰ τοῦ ἀντιπάλου ἐχθροῦ, καὶ ἐξ ὧν ἔπαθες οἰκουμενικὸν  διδάσκαλον, δι' οὗ τὴν Χάριν ἀνευρίσκομεν καὶ τῷ Κυρίῳ οἰκειούμεθα.
Ἦχος β'.
Τοῦ κόσμου ἔξω γενόμενος,  εὐχαῖς τοῦ Ποιμένος τοῦ Θεοῦ, εἰσῆλθες Πάτερ εἰς τὴν κάμινον τοῦ ᾍδου, ὥσπερ  χρυσὸς δοκιμώτατος, καὶ ταῖς φλοξὶν αὐτοῦ καταπυρωθείς, εὗρες τὴν ἀναψυχήν σου  ἐν τόπῳ τῆς κατὰ Θεὸν ἡσυχίας, τῷ μοναχοτρόφῳ Ἄθωνι, ἔνθα Παντελεήμονος ἡ Μάνδρα  σε ἐδέξατο ὡς πρόβατον θεοδιψητικόν, καὶ ἐχάλκευσέ σε σκεῦος τιμιώτατον, δοχεῖον  τοῦ Παρακλήτου, σάλπιγγα θείου ἔρωτος, κιθάρα μετανοίας, φόρμιγγα ἀγάπης τῆς  ἀληθοῦς καὶ τῶν ἀκτίστων ἐνεργειῶν μηνύτορα.
Ἦχος  γ'.
Ἔστησας ἐπὶ πέτραν τοὺς  πόδας σου, Σιλουανὲ τῆς μετανοίας, λογιζόμενος ἀνυπερθέτως, ὅτι ἐνταῦθα  ἀποθανοῦμαι διὰ τὰς ἁμαρτίας μου· ὅθεν διὰ τῆς ἀδιαλείπτου μνήμης τοῦ Κυρίου,  τὴν τῆς προσευχῆς ἐνέργειαν παρὰ τῆς Θεομήτορος ἐδέξω ὥσπερ βράβευμα, δι' ἧς τῶν  δαιμόνων τάς ἀναιδεῖς φαλαγγαρχίας νενίκηκας, ὡς ἄγγελος βιῶν, ἀγρύπνως  ἱστάμενος καὶ τῷ Κυρίῳ παριστάμενος. Ταύτης τῆς χάριτος καὶ ἡμᾶς ἀξίωσον, τοὺς  ἀνυμνοῦντας τὴν μνήμην σου.
Ἦχος δ'.
Τὴν τοῦ δεσπότου παρουσίαν  ἔχων ἀεὶ πρὸ ὀφθαλμῶν σου, ὡς πιστὸς οἰκονόμος τῆς χάριτος Αὐτοῦ, ἐν τῷ μύλωνι  τοὺς ἀδελφούς σου διηκόνεις, ἔνθα καὶ ἠξίωσαι τῆς τοῦ Χριστοῦ ἀρρήτου ἐμφανείας,  τοῦ Ἄρτου τῆς ζωῆς, Ὅνπερ φαγὼν μυστικῶς, εἰσέδυς εἰς τὴν τῶν μυστηρίων
ἐντρύφησίν τε καὶ  κατανόησιν, πολλοῖς τρόποις οἰκονομικῶς ἐγκαταλειπόμενος, ἵνα τὴν Χάριν  διψητικώτερον ἀναζητήσῃς. Ἧς καὶ ἡμᾶς μετόχους Πάτερ ποίησον, Σιλουανὲ  θεοπτικώτατε.
Δόξα...  Ἦχος  πλ. α'.
Ἐν Ἁγίῳ Πνεύματι τὸν Ζῶντα  Χριστὸν ἑωρακώς, τὸ περισσὸν τῆς ζωῆς εἴληφας, Σιλουανὲ ὁσιώτατε. Καὶ σύμμορφος  γενόμενος τῆς εἰκόνος Αὐτοῦ, ἀνώρθωσας πολλὰς ἰγνύας παραλελυμένων, τῆς ἁμαρτίας  τῷ δυσβαστάκτῳ  βάρει, καὶ ἐμπειρίᾳ βιώσας τὴν ἀνάστασιν τῆς ψυχῆς, τὴν εἰς Θεὸν  πίστιν ἑδραιοτέραν εἰργάσω, περιλαμπόμενος τῷ Θαβωρίῳ φωτί. Διὸ τούτου κήρυξ  Πάτερ γέγονας, οὕτως οἰκονομήσαντός σοι τοῦ Θεοῦ, καὶ παρ' ἡμῶν δέχῃ  εὐγνωμοσύνης τὰ ψελλίσματα, ἀνθ΄ ὧν παράσχου ταῖς ἀηττήτοις σου εὐχαῖς, τὴν  Χάριν τοῦ Πνεύματος.
Καὶ νῦν... Μακαρίζομέν  σε...

Εἰς τὰ  Ἀπόστιχα.
Στιχηρὰ  προσόμοια.
Ἦχος πλ. α'.  Χαίροις ἀσκητικῶν.
Χαίροις, Σιλουανὲ  θαυμαστέ, ἡ τῆς Ῥωσσίας θεοβλάστητος καύχησις, τοῦ Ὄρους τοῦ Ἄθω δόξα, τῆς  Ἐκκλησίας Χριστοῦ, Χάριτος τῆς θείας κήρυξ μέγιστος, πιπτόντων ἀνόρθωσις,  ἱσταμένων παράκλησις, ἀπηλπισμένων, εἰς Χριστὸν ἡ ἑδραίωσις, ταπεινώσεως,  ἔμπνους βίβλος μακάριε, ὅθεν ἀνευφημοῦντές σε, δεόμεθα Ὅσιε, ἐγκατοικῆσαι  καρδίαις, ἡμῶν τὸ Πνεῦμα τὸ Ἃγιον, εὐχαῖς σου ἁγίαις, πρὸς Θεὸν Ὃν τῷ σῷ βίῳ,  τρανῶς ἐδόξασας.
Στίχ.  Ὑπομένων ὑπέμεινα τὸν Κύριον...
Χαίροις, ὁ συναφθεὶς τῷ  Χριστῷ, τῇ ἐνεργείᾳ δωρεῶν τῶν τῆς Χάριτος, τὴν ἄρσιν αὐτῆς μὴ φέρων, οὐδόλως  Σιλουανέ, ἣν ζωήν σου ἔγνως ἀψευδέστατα, εὐχὴν ἐργαζόμενος, μέχρις αἵματος Ὅσιε,  κλαυθμὸν ὠσαύτως, ὑπὲρ πάσης τῆς κτίσεως, ἐξαιρέτως δὲ τῶν νεκρῶν ὦ φιλόψυχε,  πρόβλημα εἰς διήγησιν, ὁ βίος σου πρόκειται, ἡμῖν μακάριε ὅτι, ἀέρα ἄλλον τοῦ  Πνεύματος, ἀνέπνεις ἡμεῖς δέ, ταῖς τοῦ βίου πραγματείαις, ἐγκυλινδούμεθα.
Στίχ.  Καυχήσονται Ὅσιοι ἐν δόξῃ...
Χαίροις, ὁ τῶν κλεπτῶν  λογισμῶν, ἀφανιστὴς καὶ τῶν δαιμόνων ἀναίρεσις, καρδίας ὁ νήφων φύλαξ,  αἰσθητηρίων λαμπρά, τράνωσις
παμμάκαρ καὶ συνένωσις,  ῥομφαία ἡ σφάττουσα, τὴν κενόδοξον κίνησιν, φωτὸς ἀκτίστου, ἡ σκηνὴ ἡ  ὑπέρλαμπρος, ἔνθαπερ καὶ μεμύησαι, ἀρρήτων μυστήρια, ἃ ὀφθαλμὸς οὔτε εἶδε, καὶ  νοῦς ἀνθρώπων εἰργάσατο, τὸ στόμα Κυρίου, διαγγέλον τοῖς ἀνθρώποις, τὸ θεῖον  θέλημα.
Δόξα...  Ἦχος πλ. δ'.
Δέχου καὶ μὴ ἀπόρριπτε  συμπαθέστατε Πάτερ, τὴν αἴνεσιν ταύτην τὴν μικρὰν πλὴν ὅμως φιλοπάτορα. Τίσι γὰρ  λόγοις Ὅσιε, τὸν θαυμαστὸν σου βίον ἐπαινέσωμαι; ὅτι γέγονας τῶν παλαιῶν ἀσκητῶν  ἰσοβάθμιος, καὶ ὁδηγεῖς πρὸς τὴν γνῶσιν τοῦ Θεοῦ πεπλανημένας ψυχὰς ὥσπερ ἀστὴρ  ἑωθινός, ἐν νυκτὶ βαθείᾳ τῆς σκοτώδους ἁμαρτίας. Καὶ τὴν κτῆσιν διδάσκεις τοῦ  Πνεύματος, οὐ λογιστικῶς, ἀλλὰ βιωματικῶς. Ὅθεν σε Σιλουανέ, ὁρῶντες  ἐκπληττόμεθα καὶ μακαρίζομεν τὴν ἐνεγκαμένην σε Χώραν, τὴν δὲ πνευματικήν σου  πατρίδα μεγαλύνομεν, ἐν ᾗ καὶ τῆς ἁγιότητος πλήρης γέγονας.  Πρέσβευε δεόμεθα, τῶν Ἀθωνιτῶν ἡ ἐσχάτη καὶ μεγάλη δόξα, ὑπὲρ ἡμῶν πρὸς Κύριον.
Καὶ νῦν...  Ἀνύμφευτε Παρθένε
ἢ τὸ τῆς  προλαβούσης Ἑορτῆς.

ΕΝ ΤΩ ΟΡΘΡΩ

Μετὰ  τὴν α' στιχολογίαν. Κάθισμα.
Ἦχος α'. Τὸν  τάφον σου Σωτήρ.
Ἀγάπης πρὸς Θεὸν καὶ τὸν  πέλας θέοφρον, ἐπλήσθης δαψιλῶς, διὸ δέδεξαι Χάριν, νοεῖν τὰ μυστήρια, καὶ  προβλέπειν τὰ μέλλοντα, ὅθεν ἅπαντες, τὸν χαριτόβρυτον βίον, μελετῶντές σου,  Σιλουανὲ ἐκβοῶμεν, Χριστὲ ἡμῶν δόξα σοι.
Δόξα...  τὸ  αὐτό. Καὶ νῦν...  Θεοτοκίον ὅμοιον.
Κυρία Μαριάμ, ἡ τοῦ Ἄθω  προστάτις, ὡς ἄνθος νοητόν, ἐν τῷ κήπῳ σου τούτῳ, ἐφύτευσας Ὅσιον καὶ αὐτὸν  ἐμεγάλυνας, ἀναδείξασα, σὺν τῷ χορῷ τῶν Πατέρων, οἵπερ πρότερον, ἐνταῦθα εὗρον  τὴν δόξαν, θεώσεως Δέσποινα.

Μετὰ  τὴν β' στιχολογίαν, Κάθισμα.
Ἦχος δ'. Ταχὺ  προκατάλαβε.
Ἀγάλλεται σήμερον Μονή σου  Πάτερ φαιδρῶς, ἡ σὲ τιθηνήσασα καὶ ὥσπερ δῶρον Χριστῷ, ἐνέγκασα Ὅσιε, χαίρει δὲ  Ἐκκλησία, ἐπὶ τῇ βιοτῇ σου, ἔχουσα μέγαν πρέσβυν, πρὸς Θεὸν καὶ Δεσπότην, Ὃν  πάντοτε ἱκέτευε, ὑπὲρ τῶν ψυχῶν ἡμῶν.
Δόξα...  τὸ  αὐτό. Καὶ νῦν...  Θεοτοκίον ὅμοιον.
Διδάσκεις Πανάμωμε τὰς  εὐαγώγους ψυχάς, τὸν τρόπον τοῦ σῴζεσθαι, ποικίλοις τρόποις δι' ὧν, Χριστῷ  πλησιάζουσι, ὥσπερ Σιλουανόν σου, καθωδήγησας Μῆτερ, πρῶτον τῇ μετανοίᾳ, καὶ τῇ  Χάριτι εἶτα, δοξάσαντα τὸν Κύριον, τὸν ὑπερένδοξον.

Μετὰ  τὸν Πολυέλεον, Κάθισμα.
Ἦχος πλ. δ'.  Τὴν Σοφίαν καὶ Λόγον.
Τὴν σοφίαν τοῦ Λόγου  μεμαθηκώς, πείρᾳ Πάτερ διδάσκεις πῶς δεῖ Αὐτῷ, ψυχὰς ἀνατίθεσθαι, καὶ ζητεῖν τὴν  τοῦ Πνεύματος, ζωηφόρον Χάριν, κρατεῖν τε ἐνέργειαν, τῶν παθῶν καθαίρεσθαι, καὶ  φῶς ὑποδέχεσθαι· ὅθεν χαρμοσύνως, τὴν σὴν μνήμην τελοῦντες, δεόμεθα Ὅσιε,  συντηρεῖσθαι πρεσβείαις σου, καὶ αὐξάνεσθαι ἅπαντας, τῷ φόβῳ τοῦ γλυκέος Θεοῦ,  τοῦ παρέχοντος πλοῦτον αἰώνιον, τοῖς προσιοῦσιν ἐν πίστει, Σιλουανὲ χριστόληπτε.
Δόξα...  τὸ  αὐτό. Καὶ νῦν...  Θεοτοκίον ὅμοιον.
Ἡ φιλάνθρωπον Κύριον  Ἰησοῦν, δεξαμένη νηδύϊ σου μητρικῇ, φιλάνθρωπα σπλάγχνα σου, ἐπεδείκνυς ὦ  Δέσποινα, γινομένη μήτηρ τοῦ θέλοντος σῴζεσθαι, καὶ παρέχεις τὴν Χάριν, πιστοῖς  τελειότητος· ὅθεν καὶ σῷ δούλῳ, εὐχομένῳ παρέσχες, εἰκόνος ἐνώπιον, τῆς σεπτῆς  σου θεόνυμφε, τὴν εὐχὴν ἀδιάλειπτον, ὡς ἔνδειξιν εὐνοίας Ἁγνή, ἧς περ ἤμελλε  δέξασθαι, καὶ τῆς δόξης ἣν ἔχει, σὺν σοὶ παριστάμενος.

Οἱ Ἀναβαθμοί,  τὸ α' ἀντίφωνον τοῦ δ' ἤχου.

Τὸ Προκείμενον
Ὑπομένων ὑπέμεινα τὸν  Κύριον καὶ προσέσχε μοι.

Εἶτα τὸ Πᾶσα πνοὴ  καὶ Εὐαγγέλιον, τὸ Ὁσιακὸν (βλέπε τῇ ε' Δεκεμβρίου).

Ὁ Ν'.
Δόξα. Ταῖς τοῦ σοῦ  Ὁσίου...
Καὶ νῦν. Ταῖς τῆς  Θεοτόκου...

Στίχ.  Ἐλεῆμον, ἐλέησόν με ὁ Θεός, κατὰ τὸ μέγα ἔλεός σου...

Ἰδιόμελον.  Ἦχος πλ. β'.
Τοῦ πεπτωκότος Ἀδὰμ  ἀναλαβὼν τὸν θρῆνον Πάτερ, ἀπεξεδύσω τὴν φθοράν, καὶ Χριστῷ συμμεμόρφωσαι, Ὅνπερ  ἀξίωσον καὶ ἡμᾶς, Σιλουανὲ θεοπτικώτατε, ἐπενδύσασθαι πρεσβείαις σου.

Κανόνες
Ψάλλεται πρῶτον τῆς προλαβούσης Ἑορτῆς ἢ τῆς Θεοτόκου εἰς στ' καὶ εἶτα τοῦ Ὁσίου  οἱ δύο εἰς η'.
Πρῶτον τοῦ δ'  ἤχου οὗ ἡ ἀκροστιχίς'
«Σιλουανέ, χορήγει μοι  Πνεῦμα τὸ θεῖον.
Ἀ(θανάσιος)».
ᾨδὴ α'. Ἦχος  δ'. Ἀνοίξω τὸ στόμα μου.
Συνέσεως πλήρωσον,  Πνεύματος Πάτερ καρδίαν μου, τολμῶντος ὑμνῆσαί σου βίον τὸν ἔκλαμπρον, καὶ  σωφρόνισον, Σιλουανὲ τρισμάκαρ, τὸν νοῦν τὸν ἀκράτητον, θείαις πρεσβείαις σου.

Ἰθύνας τὴν ἔφεσιν, πρὸς  τὸν Θεὸν παμμακάριστε, Αὐτὸν ἐξεζήτησας, διψητικῶς ἐφευρεῖν, Οὗ ἐπέτυχες, καὶ ᾧ  προσεκολλήθης, παρ' Οὗ καὶ μεμύησαι, Πάτερ τὰ ἄρρητα.

Λογίζεται Ὅσιε, παντὶ  ἀνθρώπῳ κατοίκησις, Θεοῦ ὥσπερ εἴρηκεν, καρδία ὁ Ἰησοῦς, ἔνθα εὕρηκας, Αὐτὸν Ὂν  ἐπεζήτεις, ἀπίστου ἀμφίβολον, λύσας τὴν ἔννοιαν.
Θεοτοκίον.
Ὁ τόκος σου Δέσποινα, πυρὶ  ἀγάπης κατέφλεξε καὶ ὄπισθεν ἥρμοσε, τῶν ἀσκητῶν τῷ χορῷ, ὃν ἐκάλεσας, ὁράματι  Παρθένε, τὴν τούτου ἐξέλιξιν, προοιμιάζουσα.
Κανὼν ἕτερος
τὴν ὑπόθεσιν  λαμβάνων ἐκ τῶν γραφῶν
τοῦ Ὁσίου  Πατρός, οὗ ἡ ἀκροστιχίς·
«Δέχου καὶ μὴ ἀπόρριπτε  μέλος, ὦ Ἄθωνῖτα.
Ἀ(θανάσιος)».
Ἦχος πλ. β'.  Ὡς ἐν ἠπείρῳ πεζεύσας.
Δεσμευτικὴ ἡ ἀγάπη ἡ πρὸς  Θεόν, πέφυκε πανάριστε, καὶ σοφὲ Σιλουανέ, ἧς περ πέτραν εἴληφας σαφῶς, καὶ  παρέχεις δαψιλῶς τοῖς σοῖς προστρέχουσι.

Ἐπιποθοῦσαν ψυχήν σου  Χριστὸς ἰδών, ὕδατος ἐνέπλησεν ἀγαπήσεως Αὐτοῦ, Πνεύματι Ἁγίῳ φανερῶν, σοὶ  μυστήριον τρανῶς, ἐνανθρωπήσεως.

Χέει ἀγάπην τοῖς πᾶσιν ὁ  Ἰησοῦς, ὅσοι μετὰ πίστεως, θεῖον ἔλεος Αὐτοῦ, ἐκζητοῦσι καὶ ἑλκυστικῶς,  προσκολλῶνται ὡς Θεὸς φιλανθρωπότατος.
Θεοτοκίον.
Ὁ ἐπιγνοὺς θεομῆτορ ὕψος  τὸ σόν, Πνεύματι ἐξέλκεται, ἀκρατήτως πρὸς Θεόν, καὶ αἰτεῖται γνῶναι τὴν Αὐτοῦ,  δυναστείαν τοὺς λαούς, οὕς περ διέπλασε.

ᾨδὴ γ'. Τοὺς  σοὺς ὑμνολόγους.
Ὑφῆψε Χριστὸς προγονικήν  σου, εὐσέβειαν Πάτερ ἐπὶ πρός, συμβάλλεται γὰρ φύσεως, προαίρεσις τῇ Χάριτι, καὶ  κεκραμένη δείκνυται, λαμπρὸν Θεοῦ ἀποτέλεσμα.

Ἀνόνητον χρόνον ὡς  ἐπέγνως, τὸν ἄνευ τῆς μνήμης τοῦ Θεοῦ, εὐθέως χεῖρα ἔβαλες, ἐπ' ἄροτρον θεόσοφε,  Σιλουανὲ πληττόμενος, τῷ κέντρῳ τῆς συνειδήσεως.

Νεότητος πτώσεις σοι  βαθμίδες, ἐγένοντο Πάτερ πρὸς Θεόν, Ὅνπερ λυπῆσαι πώποτε, θέμενος ἐν καρδίᾳ σου,  τῇ μετανοίᾳ ὕστερον, μεγάλως ἐχαροποίησας.
Θεοτοκίον.
Ἐνέσπειρας πνεῦμα  μετανοίας, Παρθένε τῷ νέῳ Συμεών, ὀφθεῖσα ἐν ὁράματι, καὶ θαυμαστῶς καλέσασα,  ποιεῖν Θεῷ ἀρέσκοντα, καὶ πράττειν Τούτου τὸ θέλημα.
Κανὼν  δεύτερος. Οὐκ ἔστιν ἅγιος ὡς σύ.
Ὑπερηφάνῳ λογισμῷ, πνεῦμα  εὐχῆς οὐκ ἔστιν, ἀλλὰ δίδοται Χάρις, προσευχῆς τῷ ταπεινῷ, Σιλουανὸς ἐκβοᾷ, καὶ  ποιοῦντι τοῦ Θεοῦ τὸ θέλημα.

Καρδία ἥνωται νοΐ, δι'  εὐχῆς ἀρεμβάστου, καὶ ἁπλότητι τρόπων, ἐπομβρίᾳ τε Θεοῦ, ταπεινουμένη δ' εὐθύς,  τῷ Κυρίῳ, οἰκειοῦται Χάριτι.

Ἁγίῳ Πνεύματι Χριστός, τῇ  ψυχῇ φανεροῦται, καὶ ἀγάπῃ ἑδρεύει, ἐν αὐτῇ εὐφραντικῶς, χαροποιῶν θαυμαστῶς,  ὥσπερ νύμφην, ἥν περ ἐξελέξατο.
Θεοτοκίον.
Ἱλέωσαι τὸν σὸν Υἱόν,  Πανακήρατε Μῆτερ, καὶ εὐχαῖς σου παράσχου, εὐχομένοις τὴν εὐχήν, καθάπερ τῷ  Σιλουανῷ, εὐχομένῳ, προσευχὴν κεχάρισαι.

Κάθισμα. Ἦχὸς  γ'. Τὴν ὡραιότητα.
Τὴν ὡραιότητα, τῆς  μετανοίας σου, ἰδὼν ὁ Κύριος, τὸ θεῖον ἔλεος, πλουσίως ἔδειξε σοφέ, βραβεύων τὴν  ἀνδρείαν σου, καὶ γνωστῶς ἐγνώσθη σοι, οἰκουμένης διδάσκαλον, σὲ  προχειρισάμενος, δι' ὧν πείρᾳ μεμάθηκας, διδάσκειν πῶς τὸ Πνεῦμα τὸ θεῖον,  Σιλουανὲ ψυχαῖς ἐγγίνεται.
Δόξα...  τὸ  αὐτό. Καὶ νῦν...  Θεοτοκίον ὅμοιον.
Ἐπαγγελίας σου, Παρθένε  ἔχοντες, Ὄρους οἱ τρόφιμοι, ἅς περ ἐπήγγελσαι, Πέτρῳ τῷ πρώτῳ ἀσκητῇ, τοῦ Ἄθω τῷ  θεμελίῳ, χαίρουσι λαμβάνοντες δωρεάς σου καὶ χάριτας, ὡς Σιλουανὸς Σεμνή, καὶ  βεβαίως ἐλπίζουσι, λαβεῖν τὴν Οὐρανῶν Βασιλείαν, ὑπεσχημένων τὴν ἀκρώρειαν.

ᾨδὴ δ'. Ὁ  καθήμενος ἐν δόξῃ.
Χῦμα Πάτερ μετανοίας, τὴν  ψυχήν σου ἐκάλυψεν, κρίσεως τὴν ὥραν, ἀναζωγραφοῦν πρὸ ὀμμάτων σου, καὶ  ὑπανάπτον τὸν πόθον θείου Σχήματος, δι' οὗ σῴζεται, πᾶς ὁ τηρῶν τὰ ἐντάλματα.

Ὁ σοφὸς ποιμὴν Κροστάνδης,  τῇ εὐχῇ σε ἐνεύρωσεν, κόσμου ἀποστῆναι, διὰ τῆς τοῦ ἅδου αἰσθήσεως, οὗ αἱ  παφλάζουσαι φλόγες ἕως Ἄθωνος, ἠκολούθησαν, Σιλουανὲ τὴν πορείαν σου.

Ῥήματι βραχεῖ λυσσῶντα,  κύνα Πάτερ ἐδίωξας, πείρᾳ γὰρ Κυρίου, ἔγνως ἐπικλήσεως δύναμιν, δι' ἧς  ἀφίστανται πόρρω οἱ μισόψυχοι, καὶ ἐγκάθηται, ἐν τῇ καρδίᾳ Εἰρήναρχος.
Θεοτοκίον.
Ἥψατό σου Θεοτόκου,  εὐδοκία μακάριε, καὶ ἐκάλεσέ σε, μεῖναι ἐν τῷ Ὄρει τοῦ Ἄθωνος, καὶ ἀπολαῦσαι  ἐνταῦθα ὑποσχέσεων, ὧν περ δέδωκεν, Αὐτῇ Υἱὸς ὁ παμφίλτατος.
Ἕτερος.  Χριστός μου δύναμις.
Μεγίστη πέφυκε, φύλαξις  Χάριτος, ἡ συντριβὴ τῆς καρδίας διηνεκῶς, ᾅδου ἡ ἐνθύμησις, ἀπελπισμοῦ ἀποβολή,  ἐκ ψυχῆς Πάτερ ἐδίδαξας.

Ἡ Χάρις δίδοται, τοῖς  ταπεινόφροσι, διὰ δακρύων δὲ θάλλει θεοπρεπῶς, καὶ ψυχὴ παράδεισος, μεταποιεῖται  εὐθύς, ἔνδυμα θεώσεως φέρουσα.

Ἁγίῳ Πνεύματι, ἡ γνῶσις  ἔρχεται, τῶν μυστηρίων θεότητος ἀκριβῶς, καὶ χρηστὸν αἰσθάνεται, τὸν Ἰησοῦν ἡ  ψυχή, ὡς Σιλουανὸς
πείρᾳ εἴρηκε.
Θεοτοκίον.
Παρθένε Πάναγνε, πάντων  ὑπέρκεισαι, τῇ ταπεινώσει δειχθεῖσα τῷ Ταπεινῷ, Μήτηρ καὶ λοχεύτρια, διὸ φιλεῖς  τοὺς ταπεινούς, οἰκειοῦσα, τούτους τῷ Δεσπότῃ σου.

ᾨδή ε'. Ἐξέστη  τὰ σύμπαντα.
Γρηγόρως κατείληφας, τὸ  Ὄρος τὸ τοῦ Ἄθωνος, καὶ Παντελεήμονος εἰς Μάνδραν, καθυπετάγης, ὡς στρατιώτης  Χριστοῦ, μάρτυς συνειδήσεως ὀφθείς, Πάτερ ὑπαλείπτην σου, ἔχων Μεγαλομάρτυρα.

Εἰρήνευσας Ὅσιε, λαβὼν  ἀνομημάτων σου, ἄφεσιν τελείαν ἐν Κυρίῳ, ἀλλ' ὁ ἐχθρός σοι, σφοδρῶς ἐπέθετο,  ὅνπερ ἀπελάκτισας εἰπών, ᾧδε ἀποθνήξομαι, διὰ τάς ἁμαρτίας μου.

Ἵλεως ἐπέβλεψεν, ἐπὶ ψυχήν  σου Κύριος, δοὺς σοι ὡς διδάσκαλον Παρθένον, ὑφηγουμένην εὐχῆς ἐνέργειαν, ἥν περ  ὁ βασκαίνων τὰ καλά, Πάτερ ἐπεφθόνησε καὶ ὀμφαῖς πονηραῖς κατεπόνησε.
Θεοτοκίον.
Μὴ μόνον ἐάσῃς με, Κυρία  Παναμώμητε, πρὸς τὸν πονηρὸν ἀναλαβόντα, πόλεμον μέγαν καὶ δυσκατόρθωτον, ὅθεν  σὺν πατρὶ Σιλουανῷ, Δέσποινά μου πρόφθασον, καὶ σβεννύμενον λύχνον ὑπάναψον.
Ἕτερος. Ἐκ  νυκτὸς ὀρθρίζοντα.
Ὁ φιλῶν ποιεῖν Αὐτοῦ τὸ  θέλημα, πόρρω διώξεται, τὴν εἰρήνην τῆς ψυχῆς, ἣν χορηγεῖ τὸ Πνεῦμα, ὡς πείρᾳ  ἐκδιδάσκει, Σιλουανὸς εἰρήνης σκήνωμα.

Ῥητορεύει Πνεύματι ὁ  Ὅσιος, εἰρήνη ἔρχεται, δι' ἀγάπης τῇ ψυχῇ, καὶ γνώσει θείου λόγου, καὶ βασιλεύει  αὐτῆς, Χριστὸς Ἄρχων εἰρήνης.

Ῥωννυμένη ἡ ψυχὴ τῷ  Πνεύματι, δέομαι Κύριε, τὴν εἰρήνην δὸς λαοῖς, κράζει ἐκ τῶν βαθέων, ἵνα  προσώπου τοῦ σοῦ, τοῦ κάλλους ἐμπλησθῶσι.
Θεοτοκίον.
Ἰατρὸν γεγέννηκας  Πανάχραντε, εἰρήνης πρύτανιν, τὰς δυνάμεις τῆς ψυχῆς, πρῴην διεσχισμένας,  συναγαγόντα εἰς ἕν, τῷ τοῦ Σταυροῦ ἐλέει.

ᾨδὴ στ'. Τὴν  θείαν ταύτην.
Ὁρῶν δαιμόνων τὸν πόλεμον,  καὶ τούτων ἐκμαθὼν ἀφιλάνθρωπον, ἔγνως τρισόλβιε, τοῦ Φιλανθρώπου ἀντίληψιν, Ὂν  τρόμῳ πρῴην εἴρηκας ἀδυσώπητον.

Ἰδοὺ Χριστός σοι  ὀπτάνεται, ἐν μύλωνι ὁ Ἄρτος ὁ τίμιος, καταπληρώσας σου, θεογνωσίας τὴν ὕπαρξιν,  ἀρρήτως ἐν Ἁγίῳ, Πνεύματι Ὅσιε.

Πυρὸς ἐγένου συνόμιλος, ὃ  ἤνεγκε Χριστὸς σωματούμενος, δροσῖζον ἅπαντας, καὶ τῷ φωτὶ κατεκάλυψας, ὡς ἐν  Θαβὼρ τρισμάκαρ θεῖοι Ἀπόστολοι.
Θεοτοκίον.
Νοεῖ ἑτέρως θεόνυμφε, τοῦ  κόσμου ὁ μετέχων τοῦ Πνεύματος, Θεὸς ἐπίγειος, φιλανθρωπίᾳ γινόμενος, Σιλουανὸς  γάρ ἔστι, τοῦ λόγου ἔνδειξις.
Ἕτερος. τοῦ  βίου τὴν θάλασσαν.
Παράκλητε Ἅγιε, σκεῦος  εὗρες καθαρόν, Σιλουανὸν θεόφρονα, ὃν Χάριτί σου ἐμπλήσας μαρτυρικῆς, νοεῖν  παρεσκεύασας, καὶ διψᾶν παραφόρως χριστοπάθειαν.

Τῆς χάριτος πίπτουσα, ἡ  ψυχή μου δειλιᾷ, καὶ ἐκβοᾷ χηρεύουσα, μή με ἐάσῃς Παράκλητε ὀρφανήν, ζωή μου ἡ  ὄντως Σύ, καὶ μακράν σου, μόνον ἔστι θάνατος.

Ἐλέους Σου Δέσποτα, πλήρης  ἅπασα ἡ γῆ, ἐν ᾧ ζωοῦται ὕπαρξις, καὶ ἑλκομένη ὀπίσω ἀκολουθεῖ, ὡς βρέφος τῇ  Χάριτι, τρεφομένη, αὔξει εἰς τελείωσιν.
Θεοτοκίον.
Μαρία Πανάχραντε, διηγοῦ  τῷ σῷ λαῷ, πῶς τὸν Χριστὸν ἠγάπηκας, καὶ εὐχομένη πῶς ἤνεγκας χωρισμόν, Αὐτὸν  ἀνερχόμενον, πρὸς Πατέρα, ὅτε ἐθεώρησας.

Κοντάκιον.  Ἦχὸς δ'. Ἐπεφάνης σήμερον.
Ὡς πολὺ ἠγάπησας καὶ  πολλὴν εὗρες Χάριν θείου Πνεύματος, Σιλουανὲ παρὰ Χριστοῦ, Ὅθεν τὰ ἔθνη βοῶσί  σοι· Χαίροις ὦ Πάτερ, Πατέρων παγκόσμιε.
Ἕτερον. Ἦχος  πλ. δ'. Ὅτε καταβάς.
Ποίημα Παύλου  Ἱερομόναχου.
Ὅτε ἐπὶ γῆς Χριστῷ  διηκόνησας, πορευόμενος Τούτου τοῖς Ἲχνεσι· νῦν ἐν οὐρανοῖς ὁρᾷς Ὃν ἐπόθησας,  καὶ συμμένεις Αὐτῷ ὡς ὑπέσχετο. Διὸ Πάτερ με δίδαξον, ἣν σὺ ὤδευσας τρίβον.
Ὁ Οἶκος.
Γλυκυτάτου Χριστοῦ πεῖραν  ἔχοντες, οἱ σεπτοὶ μαθηταὶ Τούτῳ ἔλεγον φίλτρον ἀγάπης τὸ μὲν ἐπιδεικνύμενοι, τὸ  δὲ ζωὴν ἑτέραν ὡς μηδὲν λογιζόμενοι, Κύριε, ποῦ πορευσόμεθα; τίνος ἑτέρου ὀπίσω  ἀκολουθήσομεν; τῆς ζωῆς Σου ὑπὲρ λόγον ἐνεπλήσθημεν, χωρὶς δὲ Σοῦ βιοῦν οὐ  δυνάμεθα. Οὓς ἐσχάτως Σιλουανὸς ἐκμιμούμενος, οἰκουμένην τῷ βίῳ κατέπληξεν. Τὸν  Χριστὸν γὰρ ὑπερφυῶς θεασάμενος, καὶ τῆς Χάριτος πείρᾳ γνοὺς τὰ μυστήρια, ὁδηγεῖ  πρὸς Θεοῦ τὴν ἀγάπησιν, τοὺς λαοὺς ὑπὲρ ὧν καὶ ἀεὶ εὔχεται, ἵνα τῆς θεογνωσίας  ἐμπλησθέντες καὶ τοῦ Πνεύματος μέτοχοι γένωνται. Διὸ εὐγνωμόνως αὐτῷ τά ἔθνη  ἅπαντα ὡς διδασκάλῳ βοῶσι· Χαίροις ὦ Πάτερ,  Πατέρων παγκόσμιε.

Τὸ Συναξάριον  τῆς ἡμέρας καὶ εἶτα τὸ παρόν·

Τῇ αὐτῇ ἡμέρᾳ μνήμην  ποιούμεθα τοῦ Ὁσίου καὶ θεοφόρου Πατρὸς ἡμῶν Σιλουανοῦ τοῦ Ἀθωνίτου ἀσκήσαντος  ἐν τῇ ἐν Ἁγίῳ Ὄρει Ἱερᾷ Μονῇ τοῦ ἁγίου μεγαλομάρτυρος Παντελεήμονος Ῥωσσικοῦ,  θεοφιλῶς δὲ τελειωθέντος ἐν Κυ­ρί­ῳ τῇ 11ῃ/24η Σεπτεμβρίου τοῦ σωτηρίου ἔτους  1938.

Στίχοι
Χριστόν, Σιλουανέ, Ὃν  εἶδες πρὶν ἐν βίῳ, Αὐτὸν καὶ νῦν βλέπεις, ἀλλ' οὐχὶ ἐν ἐσόπτρῳ.
Γάννυται Πατρὶς ἡ φθαρτὴ  ἐπὶ σοὶ φύσει, Πάτερ,
Χαίρει Ἄθως δέ, σὲ ἐν  Πνεύματι Ὅσιον θρέψας.
Δασώνυμον δέξατ' Οὐρανὸς  Ἀθωνίτην.

Σιλουανὸς οὗτος, ὁ τῆς  ἐπουρανίου Ἱερουσαλὴμ πολίτης, γονέων ὑπῆρξεν εὐσεβῶν, ἐκ τῆς τῶν Ῥώσων χώρας  ὁρμωμένων, ἀπὸ κώμης τελούσης ὑπὸ τὴν Μητρόπολιν Ταμπώβης, Σὸβσκ καλουμένης.  Ἐγεννήθη δὲ τῷ χιλιοστῷ ὀκτακοσιοστῷ ἑξηκοστῷ καὶ ἕκτῳ ἔτει ἀπὸ τῆς τοῦ Θεοῦ  Λόγου κατὰ σάρκα γεννήσεως, ἐκ νεότητος κληθεὶς εἰς μετάνοιαν ὑπ' Αὐτῆς τῆς  πανυμνήτου Θεοτόκου καὶ ἀειπαρθένου Μαρίας.
Τοῦ εἰκοστοῦ ἑβδόμου  τοίνυν τῆς ἡλικίας Αὐτοῦ χρόνου εἰσεληλυθότος, ἀπετάχθη τοῖς βιωτικοῖς καί, πρός  ἐφόδιον λαβὼν τάς τοῦ ἐν ἁγίοις Ἰωάννου τῆς Κροστάνδης εὐχάς, ἀνεχώρησεν εἰς τὸ  κατ' Ἑλλάδα περιφανέστατον Ὄρος τοῦ Ἄθω, ὑποδὺς τὸν μοναδικὸν ζυγὸν ἐν τῷ  Μοναστηρίῳ τοῦ ἁγίου μεγαλομάρτυρος καὶ ἰαματικοῦ Παντελεήμονος. Ἐκδεδωκὼς οὖν  ἑαυτὸν ὁλοψύχως τῷ Θεῷ, ἐν ὀλίγῳ χρόνῳ οὐ μόνον τὴν ἄπαυστον ἔλαβεν εὐχὴν παρὰ  τῆς Ὑπεραγίας Θεοτόκου δωρεάν, ἀλλὰ καὶ θεοφάνειας ἀρρήτου ἠξιώθη ἐν τῷ σεβασμίῳ  οἴκῳ τοῦ ἁγίου Προφήτου Ἠλιού, τῷ ὄντι παρὰ τῷ μύλωνι τῆς εἰρημένης Μονῆς.
Ὑποσταλείσης μέντοι τῆς  πρώτης Χάριτος, πένθει μεγάλῳ ὁ πανόσιος συσχεθείς, καὶ πλείστοις, παραχωρήσει  Θεοῦ, παραδοθεὶς τῶν νοητῶν ἐχθρῶν πειρασμοῖς, ἐνιαυτοὺς πέντε καὶ δέκα, τοῖς  ἴχνεσιν ἐπακολουθῶν τοῦ Χριστοῦ, «δεήσεις τε καὶ ἱκετηρίας πρὸς τὸν δυνάμενον  σῴζειν αὐτὸν ἐκ θανάτου μετὰ κραυγῆς ἰσχυρᾶς καὶ δακρύων προσενέγκας» (Ἔβρ. ε'  7), διδακτὸς Θεοῦ γενηθεὶς (πρβλ. Ἰωάν. στ' 45), ἄνωθεν ἐνηχεῖται νομοδότου  φωνῆς· «Κράτει τὸν νοῦν σου εἰς τὸν ᾅδην καὶ μὴ ἀπελπίζου». Ἥνπερ ὡς κανόνα  τηρήσας ἀπλανῆ, ἔδραμε τὴν ὁδὸν Ἀντωνίου, Μακαρίου, Σισώη, Ποιμένος καὶ τῶν  ἄλλων κλεινῶν καθηγητῶν τῆς Ἐρήμου, ὧν καὶ τὰ μέτρα κατέλαβε καὶ χαρίσματα,  ἀποστολικὸς καὶ προφητικὸς διδάσκαλος φανεὶς ζῶν καὶ μετὰ θάνατον.
Κατέλιπε γὰρ γραφὰς  πλήρεις Χάριτος καὶ Πνεύματος Ἁγίου, ἃς ἐξέδοτο ὁ τούτου μαθητὴς καὶ φοιτητὴς  Γέρων Σωφρόνιος, ὁ Κτίτωρ καὶ Ἀρχιμανδρίτης τῆς ἐν Βρεττανῶν νήσῳ Μονῆς τῶν  εὐσεβῶν Ὀρθοδόξων. Καὶ τί χρεία ἐνταῦθα πλειόνων περὶ τοῦ πανοσίου Σιλουανοῦ  λόγων; ὅπου γε προλαβὼν ὁ ἀββᾶς οὗτος τὸν ἐκείνου βίον καὶ διδαχὴν ἀκριβῶς καὶ  κατὰ πλάτος ἐξέθετό τε καὶ συνεγράψατο ἐν ἀρχῇ τῆς δέλτου τῶν θείων τουτωνὶ καὶ  μελιρρύτων γραφῶν. Ἥτις δέλτος διδάσκει, ὡς ἔξεστι τοῖς ἐντυγχάνουσι παρατηρῆσαί  τε καὶ γνῶναι, ἡλίκος ὁ τοῦ Κυρίου οὗτος ἀθλητής, καὶ ὅπως τῇ τῶν ἐντολῶν  ἀκριβεῖ τηρήσει, νεκρωθεὶς παντελῶς τῷ βίῳ, Χριστὸν ἐν αὐτῷ ζῇν, κατὰ Παῦλον  ἐκτήσατο (Γαλ. β' 20), βίβλος ἄλλοις θεόπνευστος γενόμενος γεγραμμένη καλάμῳ τοῦ  Πνεύματος. Πιστοῦσι τὸν λόγον οἱ δι' Αὐτοῦ «ἀπὸ παντὸς ἔθνους τῶν ὑπὸ τὸν  οὐρανὸν» (Πράξ. β' 5) «εἰς ἐπίγνωσιν ἀληθείας» (Α' Τιμ. β' 4) ἐλθόντες πολλοί,  καὶ νῦν ἔτι ἐρχόμενοι.
Ἦν γὰρ ὁ θαυμάσιος «πρᾷος  καὶ ταπεινὸς τῇ καρδίᾳ» (Ματθ. ια' 29), διάπυρος πρὸς Θεὸν παρακλήτωρ ὑπὲρ  σωτηρίας πάντων ἀνθρώπων, καὶ κήρυξ ἀσύγκριτος τῆς εἰς ἐχθροὺς ἀγάπης, ἧς οὐδὲν  ἀσφαλέστερον τῆς τοῦ θείου Πνεύματος ἀληθοῦς παρουσίας τεκμήριον.
Μεταβέβηκε δὲ ἐκ τοῦ  θανάτου εἰς τὴν ζωὴν ὁ μακάριος οὗτος Ὅσιος Σιλουανός, πλήρης ἡμερῶν τῶν τοῦ  πνεύματος, μηνὶ Σεπτεμβρίῳ εἰκοστῇ τετάρτῃ, ἔτους χιλιοστοῦ ἐννεακοσιοστοῦ  τριακοστοῦ καὶ ὀγδόου, βασιλεύοντος τοῦ Κυρίου ἡμῶν Ἰησοῦ Χριστοῦ, ᾯ ἡ δόξα καὶ  τὸ κράτος εἰς τοὺς αἰῶνας τῶν αἰώνων. Ἀμήν.

Ταῖς Αὐτοῦ καὶ πάντων σου  τῶν Ἁγίων πρεσβείαις, Χριστὲ ὁ Θεός, ἐλέησον καὶ σῶσον ἡμᾶς. Ἀμήν.

ᾨδὴ ζ΄. Οὐκ  ἐλάτρευσαν.
Ἐλεήμονος, Θεοῦ ἐγεύθης  Ὅσιε, τὴν ἀγαθότητα, τὸ περισσὸν τῆς ζωῆς, ἀρρήτως ἐκχέαντος ἐπὶ σὴν ὕπαρξιν,  ὅθεν ἔκραζες, ὁ τῶν πατέρων Κύριος, ὁ αὐτός με ἐπεσκέψω.

Ὑποτύπωσις, τοῖς μέλλουσιν  ἐνέργειαν, λαβεῖν τοῦ Πνεύματος, ὑπῆρξε σὴ βιοτή, ᾗ πόθῳ ἐγγίζοντες, Θεὸν  δοξάζομεν, ἀναδείξαντα, τοιοῦτον μέγαν μάρτυρα, τῆς Αὐτοῦ φιλανθρωπίας.

Μετανοίας σου, ἡ δύναμις  ἀνέκφραστος, Σιλουανὲ θαυμαστέ, οὐκέτι λυπῆσαι γάρ, Θεὸν τὸν φιλάνθρωπον, Πάτερ  ἐσπούδασας, ἐργαζόμενος, εἰρήνην συνειδήσεως δι' ἀγάπης φιλοθέου.
Θεοτοκίον.
ᾍδης Δέσποινα, ὑπάρχει καὶ  ἀπώλεια, χωρὶς τοῦ Τόκου Σου, Ζωῆς τῆς ἀληθινῆς, διὸ τῆς καρδίας μου μὴ  χωρισθῆναι Αὐτόν, καθικέτευε, ἀλλὰ εὐφραίνειν ἅπασαν, τὴν ζωήν μου εἰς αἰῶνας.
Ἕτερος.  Δροσοβόλον μὲν τὴν κάμινον.
Ἐλευθέρα ἡ ψυχὴ  γνωρίζεται, πράττουσα τοῦ Θεοῦ ἐντολάς, κραταιοῦται δὲ τὸ πνεῦμα τῇ Χάριτι, καὶ  μερίμνας ἀπωθεῖ κοσμικάς, κατεδαφίζον χαλκοῦν, τεῖχος θελήματος.

Λογισμῶν ἡ τρικυμία  ἀφανίζεται, ὅταν ταπείνωσις ἐνοικήσῃ ψυχῇ, ἀναβλύζει δὲ εὐχάριστος διάθεσις, τοῦ  Θεοῦ προνοουμένου ἡμῶν, καὶ συγχωροῦντος λαοῦ, μετανοοῦντος πταίσματα.

Ὀδυνᾶται ἡ καρδία  πάσχουσα, ὅσον μειζότερον, τὸν Θεὸν ἀγαπᾷ, αἰσθομένη δὲ Αὐτοῦ τὴν γλυκύτητα,  ἐφορμᾷ ἀπαύστως εἰς κατάληψιν, διακαῶς προτιμᾶν, τῆς τῶν παθῶν ἡδονῆς.
Θεοτοκίον.
Συνημμένη σου Υἱοῦ  θελήματι, ἴσχυσας Πάναγνε, ὑπομεῖναι σταυροῦ, τὴν ῥομφαίαν καὶ τὸν θάνατον,  ὥσπερ πάντες οἱ βοῶντες Θεῷ, ἰδοὺ ἡ δούλη σου ψυχή, τὸ συμφέρον γενηθήτω μοι.

ᾨδὴ η'. Παῖδας  εὐαγεῖς.
Τέλος ἀρετῆς οὐκ ἔστι,  Θεὸς γὰρ ἀόρατος διώκεται, ὅθεν Πάτερ Ὅσιε, τρέχων φόβῳ ἔτρεχες, καιρῷ  ἐγκαταλείψεως ἀρθείσης Χάριτος, διόπερ, ἐπὶ πλέον ἐζήτεις, τὸν Ἠγαπημένον  καμάτοις φιλοθέοις.

Ὅρος προσευχῆς καρποφόρου,  ταπείνωσις δέδοται σοφέ, καὶ ἡ τοῦ νοῦ κατάβασις, ᾅδου εἰς τὰ βασίλεια,  ἀπελπισμὸς σωτήριος, ἡ τῶν Πατέρων ὁδός, ἣν πίστει, πορευθεὶς θεοφόρε, ἔφθασας  εἰς μέτρα, Ὁσίου Ἀντωνίου.

Θέλων ὁ Πανάγαθος  Δεσπότης, ῥᾳδίαν ἐργάσασθαι βροτῶν, τὴν σωτηρίαν ἔθηκεν, ὥσπερ θεὸν ἐπίγειον,  δι' οὗπερ ἀναγόμεθα πρὸς Τούτου ἕνωσιν, πλησίον, ὡς γραφαῖς ἐκδιδάσκει, ὁ  φιλαδελφίᾳ, Σιλουανὸς βιώσας.
Θεοτοκίον.
Ἵνα τὴν μωρὰν Χριστὸς  σοφίαν, διῶξαι θελήσας Παναμώμητε, τὴν σοφίαν Πνεύματος, ἁλιεῦσι δέδωκεν, ἧς  μετασχὼν ὁ δοῦλός σου, Σιλουανὸς φωταυγής, ὡς ἥλιος, ἐφάνη τῷ κόσμῳ, τοὺς  ἐσκοτισμένους, ποιῶν φωτὸς μετόχους.
Ἕτερος. Ἐκ  φλογὸς τοῖς ὁσίοις.
Ὤ μεγίστης σου χάριτος  Πολυέλεε, ἁμαρτίας καθαίρεις τῶν ἐπταικότων σοι, Πνεῦμα δὲ παρέχεις τῷ λαῷ καὶ  τὴν γλυκύτητα, τῆς ἀφέσεώς σου, Σιλουανὸς ὡς ἔφη.

Ἄλλη γνῶσις ὑπάρχει Θεοῦ  ἐκ πίστεως, καὶ ἐκ πείρας ἑτέρα Αὐτῷ ἐγγίζουσα, ἥνπερ ἔσχον ἄνθρωποι θνητοί,  Πνεύματος Χάριτι, αὕτη τῶν τελείων, πέλει καὶ κλῆρος μόνον.

Θρῆνον ᾄδει καρδία Ἀδὰμ  Προπάτορος, ἐννοοῦσα Κυρίου μεγαλειότητα, καὶ ἁμαρτιῶν μνημονεύουσα πάντοτε, τῆς  Ἐδὲμ ποθοῦσα, τὴν αἰωνίαν Χάριν.
Θεοτοκίον.
Ὦ Παρθένε τοῦ κόσμου  παντὸς μεσίτρια, ἀναμάρτητον τήρει με ἱκεσίαις σου, ὕψος γὰρ τῆς σῆς, ἀγαπήσεως  οἴδαμεν, καὶ τῆς παρρησίας, πρὸς τὸν γλυκὺν Υἱόν σου.

ᾨδὴ θ΄ . Ἅπας  γηγενής.
Ἴθι πρὸς λαόν, Θεοῦ  Ὁσιώτατε, Σιλουανὲ καὶ κλαυθμόν, τοῦ Ἀδὰμ ἐπάκουσον, καὶ ἆρον χεῖρας καὶ κλῖνον  γόνυ σου, καὶ Πνεῦμα τὸ Πανάγιον, εὐχαῖς σου βράβευε, τοῖς ποθοῦσι, τοῦτο καὶ  μεσίτην σε, πρὸς Υἱὸν καὶ Πατέρα προβάλλουσι.

Ὅπου οἱ χοροί, Ἀγγέλων νῦν  ἵστασαι, καὶ θεωρεῖς τηλαυγῶς, τοῦ Θεοῦ μυστήρια, ἅπερ ἐν κόσμῳ ἐσόπτρῳ ἔβλεπες,  καὶ συνενοῖς τὴν δέησιν τῇ πανενότητι, τῶν Ἁγίων, Πάντων γλυκυπόθητε, τῇ ἀγάπῃ  ἐνθέως τηκόμενος.

Νέος παλαιούς, Πατέρας  ἐπέφθασας προφητικώτατε, καὶ τῇ πολιτείᾳ σου, καταφαιδρύνεις, κόσμου τὰ πέρατα,  ταῖς διδαχαῖς τῶν λόγων σου, ἀναβιβάζεις δέ, τάς καρδίας, πρὸς τὰ ὑπερκόσμια,  ὅθεν πάντες τιμῶμεν τὴν μνήμην σου.
Θεοτοκίον.
Ἄκουσόν μου δή, τοῦ Ὄρους  Βασίλισσα, καὶ μὴ ἀπώσῃ με, βδέλυγμα γὰρ πέφυκα, τῆς ἐρημώσεως ὁ ταλαίπωρος,  ἀλλὰ θαρρῶν προσέρχομαι καὶ ἐκβοῶ σοι θερμῶς, ὡς παρέσχες, τῷ Σιλουανῷ ποτε, δὸς  κἀμοὶ σὴν ἀντίληψιν Δέσποινα.
Ἕτερος. Θεὸν  ἀνθρώποις.
Νοεῖν τὴν δόξαν Θεοῦ  ἀδύνατον, καὶ τῶν Αὐτοῦ, Ἁγίων παρομοίως τοὺς ἔχοντας, σαρκικοὺς ὀφθαλμοὺς καὶ  διάνοιαν, πάθεσι σκοτουμένην, πάντη ἀμέθεκτος, ἡ τῶν χαρισμάτων δωρεά, ἄνευ  καθάρσεως.

Ἰσχὺν τῆς χάριτος δὸς τοῖς  δούλοις σου, ὦ Ἰησοῦ, πρεσβείαις Οὗ αὐτῆς κατηξίωσας, καὶ μεγάλου μεσίτου  ὑπάρχοντος, ἔμπροσθεν τοῦ σοῦ θρόνου, κόσμῳ δὲ δείξαντος, ὅτι σὺ ὑπάρχεις ὁ ἀεί,  Θεὸς φιλάνθρωπος.

Τί εἴπω Πάτερ ὁ  ἀναιδέστατος; σοῦ καθορῶν, τοῦ βίου τὸ πανάπαν συμπέρασμα, δι' οὗ εἴληφας τῆς  Χάριτος πλήρωμα, τὴν ταπεινοφροσύνην ὅμοιος γέγονας, τῷ ταπεινωθέντι Ἰησοῦ, Οὗ  ἠλλοτρίωμαι.

Ἁγίων σώματα ἐκπηγάζουσι,  Χάριν Θεοῦ, τοῖς πίστει προσιοῦσιν ἑκάστοτε, τῆς τελείας ἀγάπης γὰρ ἔνδειξις,  τοῦτο σαφῶς ὑπάρχει, ἧς περ μετέσχηκας, ὦ Σιλουανὲ ὡς καὶ ἡμεῖς, πείρᾳ  ἐγνώκαμεν.
Θεοτοκίον.
Ἀκόρεστόν μου δίψαν  ἀφάνισον, Κόρη Ἁγνή, ποθῶ γὰρ τὸν γλυκύτατον Κύριον, ἐν Αὐτῷ ἐφευρίσκω τὴν  λύτρωσιν, τὴν ἐκ τῆς ἁμαρτίας, Πνεῦμα δὲ δίδοται, ὡς Σιλουανὸς πιστοποιεῖ, ὁ  ἁγιώτατος.

Ἐξαποστειλάρια.
Ἦχος β . Τοῖς  μαθηταῖς συνέλθωμεν.
Τῶν δωρεῶν τοῦ Πνεύματος,  πλήρης γέγονας Πάτερ, Σιλουανὲ τρισόλβιε, ὅθεν πλήθη προσάγεις, τῷ φιλανθρώπῳ  Κυρίῳ, τοῖς γλυκέσι σου λόγοις, οἷς πόθῳ καταφλέγονται, τῆς ἀγάπης καὶ Τοῦτον,  διψητικῶς, ἐν Ἁγίῳ Πνεύματι ἐκζητοῦσι, διό σε μακαρίζομεν, φοιτηταί σου  παντοῖοι.
Ἕτερον. Ἦχος  γ'. Φῶς ἀναλλοίωτον.
Φωτὶ τοῦ πνεύματος ἔγνως,  Σιλουανὲ τὸν Δεσπότην, καὶ τῷ φωτὶ τούτῳ μένων, ἥλιος ὤφθης φωτίζων, θείῳ φωτὶ  διδαχῶν σου, φωτὸς Θεοΰ κληρονόμε.
Θεοτοκίον.  Ὅμοιον.
Καρπὸν ἀρτίκοπτον δίδως,  Παρθενομῆτορ Κυρία, τοῦ Περιβόλου σου κόσμῳ, Σιλουανὸν τὸν σὸν λάτριν, δόξαν τὴν  νέαν τοῦ Ἄθω, καὶ οἰκουμένης εὐχέτην.

Εἰς  τοὺς Αἴνους. Ἱστῶμεν στίχους δ' καὶ ψάλλομεν στιχηρὰ προσόμοια.
Ἦχος πλ. δ'. Ὤ  τοῦ παραδόξου θαύματος.
Πάτερ Πατέρων ἰσότιμε,  Σιλουανὲ θαυμαστέ, οἰκουμένης διδάσκαλε, Ἀποστόλων μέτοχε, δωρεὰς τῆς τοῦ  Πνεύματος, τῶν δὲ Μαρτύρων πόθῳ ἰσότιμε τῆς Ἐκκλησίας, δόξα καὶ καύχημα, πρὸς  τὸν Πατέρα σου, Πνεύματι ἱστάμενος, διηνεκῶς, μνήσθητι τιμώντων σου, μνήμην τὴν  πάν-τιμον.

Ἐξωμοιώθης προτύπῳ σου,  Σιλουανὲ θαυμαστέ, ἐπιγνοὺς τὸ φιλάνθρωπον, καὶ τὸ πολυέλεον, διὰ Πνεύματος  Ὅσιε, διὸ ἀπαύστως, δεήσεις πρόσφερε, τὰ ἔθνη πάντα, τὴν γνῶσιν κτήσασθαι, Θεοῦ  τοῦ πλάσαντος, Ὅνπερ Πάτερ εὕροιμεν ὑπερφυῶς, μόνιμον θησαύρισμα, καὶ τῶν ψυχῶν  γλυκασμόν.

Πλήρωμα Νόμου καὶ Χάριτος,  ἀγάπη ἔστι Θεοῦ, ἣν λαβὼν ἐν καρδίᾳ σου, Θεὸς θέσει γέγονας, καθ' ἑκάστην  φλεγόμενος, θυσίαν φέρων ὁλοκαυτώσεως, εὐχὰς ἀπείρους, δάκρυα ἄμετρα, ἅπερ ὁ  Κύριος, μύρα προσδεξάμενα ὡς λογικά, στέφανόν σοι δέδωκε, τῆς ἁγιότητος.

Ἐπιστημῶν ἐπιστήμονα, τὴν  ἐπιστήμην ὀρθῶς, ἐπιγνόντα γινώσκομεν, ἔνδυμα θεώσεως, τὴν ταπείνωσιν Ὅσιε, δι'  ἧς Κυρίῳ ἡνώθης Πνεύματι, ἐν μέσῳ πλήθους βιῶν ὡς ἔρημον, ἄλλοι κατῴκησαν, ὅθεν  σε δοξάζομεν Σιλουανέ, θήκην τῶν Λειψάνων σου, κατασπαζόμενοι.
Δόξα...  Ἦχος πλ. α'.
Μέγα σου τὸ ἔλεος,  τρισάγιε Κύριε! καὶ πῶς ἀξίως τάς δυναστείας σου ἐκδιηγησώμεθα; ἀνέπλασας γὰρ  ἡμᾶς τῷ Πνεύματί σου τῷ Ἁγίῳ, καὶ μακρυνθέντας ἀσώτως τῆς πατρικῆς ἑστίας, πάλιν  ἐπανεισήγαγες, ἐπενδύσας τῇ ἁλουργίδι τῶν χαρισμάτων. Ὅθεν νέον ἔχοντες μάρτυρα  τῆς δωρεᾶς σου, Σιλουανὸν τὸν μεγαλοφωνότατον, ἐκπληττόμενοι ἱκετεύομέν σε, τὴν  φωνὴν αὐτοῦ ὑποκλέπτοντες· δὸς τοῖς λαοῖς τὴν γνῶσίν σου τὴν σωτήριον, δὸς τοις  λαοῖς τὴν ἀγάπήν σου τὴν ὑπέρλογον, ἵνα γνόντες συμφώνως δοξάζωμεν ἅπαντες σὲ  τὸν Ποιητὴν ἡμῶν εἰς τοὺς αἰῶνας Φιλάνθρωπε, τὸν καταξιώσαντα γενέσθαι  συμμόρφους τῆς εἰκόνος σου.
Καὶ νῦν... Μακαρίζομέν  σε...

Δοξολογία  μεγάλη καὶ Ἀπόλυσις.

ΕΙΣ ΤΗΝ Θ.  ΛΕΙΤΟΥΡΓΙΑΝ

Τυπικά.  Μακαρισμοί. Ἡ γ' ᾠδὴ ἐκ τοῦ α' Κανόνος καὶ ἡ στ' ἐκ τοῦ β'. Ἀποστολοευαγγέλιον,  τὰ ὁσιακὰ (βλέπε τῇ ε' Δεκεμβρίου). Κοινωνικόν. Εἰς μνημόσυνον.

Μεγαλυνάρια.
Τῆς Ῥωσσίας βλάστημα  θαυμαστόν, καὶ τοῦ Ὄρους Ἄθω, καλλιέρημα λογικόν, Πνεύματος Ἁγίου, τὸ θεοφόρον  στόμα, Σιλουανὸν τὸν μέγαν, ὕμνοις τιμήσωμεν.

Τοῦ Μεγαλομάρτυρος ἡ Μονή,  χόρευε σκιρτῶσα, ἐκ τῶν σπλάγχνων σου θαυμαστόν, Ἐκκλησία δοῦσα, διδάσκαλον καὶ  μύστην, Σιλουανὸν τὸν θεῖον, Χάριτος κήρυκα.

Χάριν τὴν τοῦ Πνεύματος  δαψιλῶς, Πάτερ μοι χορήγει, τῷ αὐθάδει σου ὑμνητῇ, πόθος γὰρ δυνάμεις, συχνάκις  ὑπερβαίνει, διὸ συγχώρησόν μοι, τῷ ὑποχρέῳ σου.

ΚΑΝΩΝ  ΠΑΡΑΚΛΗΤΙΚΟΣ
ΕΙΣ ΤΟΝ ΟΣΙΟΝ  ΚΑΙ ΘΕΟΦΟΡΟΝ ΠΑΤΕΡΑ ΗΜΩΝ
ΣΙΛΟΥΑΝΟΝ ΤΟΝ  ΑΘΩΝΙΤΗΝ

«Χαροποίησον, Κύριε, διὰ  τῆς ἐλεύσεως τοῦ Πνεύματός Σου τοῦ Ἁγίου πᾶσαν ψυχὴν θλιβομένην».

ΚΑΝΩΝ  ΠΑΡΑΚΛΗΤΙΚΟΣ

Εὐλογήσαντος τοῦ ἱερέως, τὸ  Κύριε εἰσάκουσον, Θεὸς Κύριος καὶ  τὸ Τροπάριον.
Ἦχος δ'. Ὁ  ὑψωθείς.
Ὁ νοῦν κρατήσας εἰς  κατώτατα ᾍδου, καὶ ἀνελθὼν τῇ ταπεινώσει εἰς ὕψος, θεωριῶν τῇ Χάριτι σεπτὲ  Σιλουανέ, δέχου τοὺς προστρέχοντας, πατρικαῖς σου πρεσβείαις, δίδου πεῖραν  Πνεύματος, λογισμὸν μετανοίας, ὅπως τῇ γνώσει Πάτερ τοῦ Θεοῦ, ἀξιωθῶμεν, τῆς ἄνω  συστάσεως.
Δόξα...  τὸ  αὐτό. Καὶ νῦν...  Θεοτοκίον,
Οὐ σιωπήσομεν...

Ό Ν'

Καὶ εἶτα ὁ  Κανών, οὗ ἡ ἀκροστιχὶς·
«Διψητικῶς ἀξίωσον, ζητεῖν  Θεόν, ὦ Πάτερ.
Ἀ(θανάσιος)».
ᾨδὴ α'. Ἦχὸς  πλ. δ'. Ὑγρὰν διοδεύσας.
Διψῶντες τὴν Χάριν τοῦ  Ἰησοῦ, προστρέχομεν πίστει, σοί, ὦ Πάτερ Σιλουανέ, πρεσβείαις ἁγίαις σου  χορήγει, τάς δωρεὰς καὶ ἡμῖν Θείου Πνεύματος.

Ἱλέωσαι Πάτερ τὸν ἀγαθόν,  Δεσπότην καὶ δίδου, τῆς εἰρήνης ἐγκαινισμόν, καρδίαις ζητούσαις τὴν γαλήνην, ἥν  περ παρέχει τὸ Πνεῦμα τὸ Ἅγιον.

Ψυχὰς ἀποκάθαρον τῶν  παθῶν, τρισόλβιε Πάτερ, καὶ οἰκίας φωτολαμπεῖς, ἀνάδειξον ταύτας Παρακλήτου, ὡς  τὴν ψυχήν σου τελείως ἐκάθηρας.
Θεοτοκίον.
Ἣν ἔσχες ταπείνωσιν ἀληθῆ,  Παρθένε παράσχου, σοῖς οἰκέταις ἐγκατοικεῖν, γενέσθαι δὲ πάντας κατὰ χάριν, τοῦ  γλυκυτάτου Υἱοῦ σου σκηνώματα.

ᾨδὴ γ'.  Οὐρανίας ἁψῖδος.
Τὴν σφοδράν σου ἀγάπην,  πρὸς τὸν Θεὸν ἔδειξας, διὰ μετανοίας ἀρίστης, μακαριώτατε, ὅρον σου θέμενος, μὴ  προσβαλεῖν Τούτῳ ἔτι, ἑκουσίῳ πταίσματι ἢ παραπτώματι.

Ἰησοῦ ἐπικλήσει, τῇ ζωηρᾷ  σέσωσαι, ὅτε ὁ λυττώτων σοι κύων, Πάτερ προσήγγισε, διό με λύτρωσαι, ἐκ τοῦ  κυνὸς διαβόλου, προσευχὴν διδάσκων μοι τὴν ἀδιάλειπτον.

Κεκμηκότα με Πάτερ, ἐκ  πονηρῶν πράξεων, στῆσον καὶ ἀνόρθωσον πάλιν τῇ μεσιτείᾳ σου, σὺ γὰρ φιλάνθρωπα,  ἐκ δωρεᾶς ἔχεις σπλάγχνα, ἅπερ μοι ἐπίδειξαι, ἵνα δοξάζω σε.
Θεοτοκίον.
Ὡς τὸν ὄφιν Παρθένε, τὸν  πονηρὸν ἤλασας, ἀπὸ Συμεὼν ἐνυπνίῳ, πάντοτε δίωκε, ἀπὸ καρδίας μου, τάς  ἀκαθάρτους ἐννοίας, σκεῦος καθαρώτατον, ἀποδεικνῦσα με.

Διάσωσον, Σιλουανὲ σαῖς  πρεσβείαις τοὺς σοὺς ἱκέτας, ἀπὸ παντοίων ἐπηρειῶν πονηρῶν, καὶ φύλαττε αὐτούς,  ἐν τῇ Χάριτι τοῦ Κυρίου.

Ἐπίβλεψον, ἐν εὐμενείᾳ  Πανύμνητε Θεοτόκε, ἐπὶ τὴν ἐμὴν χαλεπὴν τοῦ σώματος κάκωσιν, καὶ ἴασαι τῆς ψυχῆς  μου τὸ ἄλγος.

Αἴτησις ὑπὸ  τοῦ Ἱερέως καὶ τὸ κάθισμα.
Ἦχος β'.  Πρεσβεία θερμή.
Πρεσβείας τὰς σάς,  πλουτοῦντες Παμμακάριστε, κινδύνων ἀεί, λυτρούμεθα οἱ δοῦλοί σου, καὶ Θεὸν  γνωρίζοντες, διὰ Χάριτος Ὁσιώτατε, Σιλουανὲ ἐκ ψυχῆς, τὸν ὕμνον σοι ἀναπέμπομεν.

ᾨδὴ δ'.  Εἰσακήκοα Κύριε.
Σταθερὰν ὡς ἐπέδειξας,  ἔφεσίν σου Πάτερ ἀφιερώσεως, οὕτω πάντοτε τὸν δοῦλόν σου, πολιτεύεσθαι Θεῷ  ἀξίωσον.

ᾍδου Πάτερ ἐκύκλωσαν,  φλόγες τὴν καρδίαν μετανοοῦσάν σου, ὧν με λύτρωσαι τὸν τάλανα, δροσισμὸν παρέχων  Χάριτος.

Ξένὸς γέγονας Ὅσιε, τὸν  σταυρὸν ἀράμενος θείου Σχήματος, τὸν Χριστὸν οἰκεῖον ἔχων σοι, ᾯ με παρρησίᾳ σου  οἰκείωσον.
Θεοτοκίον.
Ἱερὸν ὡς ἀνάθημα, δέδεξαι  Παρθένε ἐν θείῳ Ἄθωνι, τὸν σὸν δοῦλον κατασκέπουσα, μητρικῇ σου σκέπῃ, ᾗ με  σκέπασον.

ᾨδὴ ε'.  Φώτισον ἡμᾶς.
Ὤφθη σοι Χριστός, τῷ  πολέμῳ ἀτονήσαντι, καὶ ψυχῆς ἠλλοίωσε ἰσχύν, Ὃν ἀτονοῦντι, ἀντιλήπτορα παράσχου  μοι.

Σῶμα καὶ ψυχή, εἰληφότα  θείαν ὅρασιν, ἀνενεώθησάν σου Πάτερ εὐθύς, κἀμοῦ κραυγάζω, ἀνανεούσθω ἔσω  ἄνθρωπος.

Ὄμμα νοερόν, ὥσπερ Ἄγγελος  ἐτήρησας, ἐν ἀγρυπνίαις ἐκτηκόμενος, ἐν νήψει Πάτερ, διό με νήφειν καταξίωσον.
Θεοτοκίον.
Νέωσον τὸν νοῦν, καὶ  καρδίαν μου Θεόνυμφε, ἐγκατασπείρουσα τὸ σπέρμα εὐχῆς, ὡς εὐχομένῳ, τῷ Ὁσίῳ  ξένως ἔσπειρας.

ᾨδὴ στ'. Τὴν  δέησιν ἐκχεῶ.
Ζωήν σου, τοὺς ἀδελφοὺς  οἰόμενος, δι' ὧν εὕρισκες Θεὸν τὸν Πατέρα, Σιλουανέ, διηκόνεις προθύμως, αὐτοῖς  τὴν Χάριν λαμβάνων τοῦ Πνεύματος, διὸ κἀμὲ παρακαλῶ, βλέπειν πάντας ὡς σὺ  καταξίωσον.

Ἠλόγησας, τῆς φθαρτῆς σου  φύσεως, καὶ ἀγῶνας ὑπὲρ μέτρον ἐτέλεις, φόβον ἐν νῷ, ἔχων μήπως ἐκπέσῃς, τῆς  Ἰησοῦ ἀγαπήσεως Ὅσιε, ἧς πάντοτε ἐμὴν ψυχήν, ἐξαρτᾶσθαι εὐχαῖς σου μοι δώρησαι.

Τηρήσας σου, εἰς τοῦ ᾅδου  πέταυρα, λογισμὸν μακαριώτατε Πάτερ, τῆς ἀγαθῆς, τοῦ Σωτῆρος ἐλπίδος, μὴ  μακρυνθῆναι ἠξίωσαι Ὅσιε, διὸ βοῶ σοι ἐκ ψυχῆς, ἐργασίαν τοιαύτην ἐργάζοιμι.
Θεοτοκίον.
Ἐλέους σου, μητρικοῦ  ἀπήλαυσεν, ὁ θεράπων σου Παρθένε Κυρία, καὶ γὰρ οὐδείς, μετὰ πόθου προσπίπτων,  οὐκ ἂν κενὸς πορευθείη τῆς χάριτος, ἧς δέομαι ὁ ἀμελής, ἀπολαῦσαι ἐν βίῳ μου  ἅπαντι.

Διάσωσον, Σιλουανὲ σαῖς  πρεσβείαις τοὺς σοὺς ἱκέτας, ἀπὸ παντοίων ἐπηρειῶν πονηρῶν, καὶ φύλαττε αὐτούς,  ἐν τῇ Χάριτι τοῦ Κυρίου.

Ἄχραντε, ἡ διὰ λόγου τὸν  Λόγον ἀνερμηνεύτως, ἐπ' ἐσχάτων τῶν ἡμερῶν τεκοῦσα δυσώπησον, ὡς ἔχουσα μητρικὴν  παρρησίαν.

Παρακλητικός  Κανών
Ἡ αἴτησις καὶ  τὸ Κάθισμα.
Ἦχος δ'.  Προστασία τῶν Χριστιανῶν.
Διὰ πείρας μαθὼν τὰ θεῖα  μυστήρια, τὴν ἀγάπην καλῶς πρὸς πάντας ἐναπέδειξας, ἣν καὶ νῦν Σιλουανέ, τοῖς  χρήζουσι πιστοῖς, καὶ προστρέχουσι τῇ σῇ, μεσιτείᾳ ἐπίδειξαι, πάθη ψυχῶν  σωμάτων, πόρρω ἀποδιώκων, καὶ τὴν τοῦ Πνεύματος χαράν, παρέχων τὴν ἄμισθον.

Προκείμενον.
Τίμιος ἐναντίον Κυρίου ὁ  θάνατος τοῦ Ὁσίου Αὐτοῦ.
Στίχ.  Ὑπομένων ὑπέμεινα τὸν Κύριον καὶ προσέσχε μοι.

Εὐαγγέλιον.
Ἐκ τοῦ κατὰ  Ματθαῖον (ια', 27-30)
Εἶπεν ὁ Κύριος τοῖς ἑαυτοῦ  μαθηταῖς· πάντα μοι παρεδόθη ὑπὸ τοῦ Πατρός μου καὶ οὐδεὶς ἐπιγινώσκει τὸν Υἱὸν  εἰ μὴ ὁ Πατήρ, οὐδὲ τὸν Πατέρα τις ἐπιγινώσκει εἰ μὴ ὁ Υἱὸς καὶ ᾧ ἐὰν βούληται ὁ  Υἱὸς ἀποκαλύψαι. Δεῦτε πρός με πάντες οἱ κοπιῶντες καὶ πεφορτισμένοι, κἀγὼ  ἀναπαύσω ὑμᾶς. Ἄρατε τὸν ζυγόν μου ἐφ' ὑμᾶς καὶ μάθετε ἀπ' ἐμοῦ, ὅτι πρᾷός εἰμι  καὶ ταπεινὸς τῇ καρδίᾳ καὶ εὑρήσετε ἀνάπαυσιν ταῖς ψυχαῖς ὑμῶν. Ὁ γὰρ ζυγός μου  χρηστὸς καὶ τὸ φορτίον μου ἐλαφρόν ἐστι.

Δόξα... Ταῖς τοῦ σοῦ  Ὁσίου...
Καὶ νῦν... Ταῖς τῆς  Θεοτόκου...

Εἶτα τὸ  Προσόμοιον.
Ἦχος πλ. β'.  Ὅλην ἀποθέμενοι.
Στίχ.  Ἐλεῆμον, ἐλέησόν με ὁ Θεός, κατὰ τὸ μέγα ἔλεός σου...

Ὅλην σου τὴν ἔφεσιν, πρὸς  τὸν Θεὸν ἀνατείνας, δρόμον τῆς ἀσκήσεως, Πάτερ Ὁσιώτατε διεπέρασας, καὶ δραγμοὺς  Χάριτος, ἀποδρέψας πόθῳ, νῦν πλουτεῖς παναληθέστατα, τὴν ἑκατόμμοιραν, τοῦ  Εὐαγγελίου ὡς εἴρηται, διὸ καὶ τοῖς προστρέχουσι, ῥείθροις τῶν ῥημάτων σου  πάρεχε, δροσισμὸν καρδίας, καὶ τρόπους μετανοίας ἀψευδοῦς, Σιλουανὲ θείου  Πνεύματος, κτῆτορ καὶ διδάσκαλε.

ᾨδὴ ζ. Οἱ ἐκ  τῆς Ἰουδαίας.
Ἱερὰν πολιτείαν τῶν  μοναστῶν ᾔνυσας, Πάτερ ἐν πολλῇ κατανύξει, καὶ ἔχων πάντοτε, πρὸ τῶν ὀμμάτων  σου, τὴν Παρουσίαν Κυρίου, Ὃν κἀμὲ ἐνώπιον, βλέπειν ἀξίωσον.

Νοῦν τετήρηκας ξένον, τῶν  κοσμικῶν πράξεων, καὶ θεωριῶν θεοφόρε, διὰ τοῦ Πνεύματος, συγκατερχόμενος,  ταλαιπωρίαις τοῦ κόσμου, καὶ εὐχὰς ποιούμενος, ἃς καὶ νῦν ποίησον.

Θρηνῳδίας παρῆλθε τῆς τοῦ  Ἀδὰμ Ὅσιε, χρόνος ὅτι νῦν ἀπολαύεις, Οὗπερ ἐπόθησας, ἀλλὰ ὡς μείζονα, τὴν  παρρησίαν κατέχων, τοῦ λαοῦ μνημόνευε, φιλοψυχότατε.
Θεοτοκίον.
Ἐν Σταυρῷ ἱσταμένη,  ὠκεανὸν θλίψεως, Ἄχραντε ἐβάστασας ὅμως, χαρᾶς πεπλήρωσαι, ὅτε ἑώρακας, τὸν σὸν  Υἱὸν ἀναστάντα, ἧς χαρᾶς ἀξίωσον, λαὸν ὑμνοῦντά Σε.

ᾨδὴ η'. Τὸν  Βασιλέα.
Οὐρανωθέντες, χορὸς  Ἁπάντων Ἁγίων, ὑπὲρ κόσμου πρεσβεύετε ἀπαύστως, ἅμα συνευχέτῃ, Σιλουανῷ τῷ θείῳ.

Νίκην εὑρίσκει, ὁ ταπεινῶν  ἕως τέλους, τὴν ὑψαύχενον διάθεσιν καρδίας, ἣν εὐχαῖς σου Πάτερ, εὕροιμεν  ὑμνηταί σου.

Ὢ τῆς ἀφράστου,  φιλανθρωπίας Δεσπότου, τοῦ παρέχοντος παράκλησιν τοῖς δούλοις, Χάριν Παρακλήτου,  πρεσβείαις τῶν Ἁγίων.
Θεοτοκίον.
Πάλιν Παρθένε,  προσπίπτοντά με προσδέχου, ἐξαιτούμενον τὴν ἄμαχον πρεσβείαν, δι' ἧς καὶ ἐλπίζω,  τυχεῖν τῆς σωτηρίας.

ᾨδὴ θ'. Κυρίως  Θεοτόκον.
Ἀγάπης τὸ ταμεῖον, σὲ  καθικετεύω, Σιλουανὲ παμμακάριστε Ὅσιε, διπλῆν μοι ταύτην παράσχου, ταῖς  μεσιτείαις σου.

Τὴν φύσιν ὑπερῆρας,  Πνεύματι Ἁγίῳ, καὶ ὑπὲρ φύσιν ὡς ἄγγελος ἔζησας, οὕτω βιοῦν ὑμνητάς σου, Πάτερ  ἱκέτευε.

Εὐφραίνομαι τρισμάκαρ,  βίον μελετῶν σου, καὶ τοῦ Κυρίου ὁρῶν μέγα ἔλεος, Σιλουανὲ ᾧ σωθῆναι, κἀμὲ  ἀξίωσον.

Ῥημάτων ἀπορήσας, μίαν  ἀνακράζω, φωνὴν ἱκέτιδα Πάτερ μακάριε, τὸν κόσμον ἅπαντα γνῶναι, Πνεύματι  Κύριον.
Θεοτοκίον.
Αἰτοῦντί μοι τὸ φῶς Σου,  τῷ ἐσκοτισμένῳ, Φωτοκυῆτορ ἀκτῖνα κατάπεμψον, καὶ Βασιλείας φωτός με, μέτοχον  ποίησον.

Εἶτα τὸ Ἄξιον  ἐστι καὶ τὰ Μεγαλυνάρια.
Τὸν τῆς μετανοίας  καθηγητήν, καὶ φωτὸς ἀκτίστου, ἀπλανέστατον μυητήν, Πνεύματος Ἁγίου, διδάσκαλον  καὶ οἶκον, Σιλουανὸν ἐν ὕμνοις, ἀνευφημήσωμεν.

Ἔσπειρας ἐν δάκρυσι  δαψιλῶς, Πάτερ θεοφόρε, ὅθεν δράγματα νῦν κρατῶν, ἀρετῶν τῶν θείων, χορήγει τοῖς  αἰτοῦσι, Σιλουανὲ
θεόφρον, καρποὺς τῆς  Χάριτος.

Πνεῦμα τὸ Πανάγιον σαῖς  εὐχαῖς, ἐγκαίνισον Πάτερ, τοῖς τιμῶσί σε εὐλαβῶς, καὶ τὸν κόσμον πάντα, ἀξίωσον  πλησθῆναι, τῆς γνώσεως Κυρίου, μακαριώτατε.

Πίστει προσκυνοῦντας  Σιλουανέ, Λειψάνων σου θήκην, χαρισμάτων ζωοοποιῶν, πλήρωσον καὶ ζέσιν, ὑπάναψον  ἀγάπης, ἵνα σε εὐγνωμόνως, πάντες δοξάζωμεν.

Πᾶσαι τῶν Ἀγγέλων αἱ  στρατιαί...

Τὸ  Τρισάγιον, τὰ συνήθη τροπάρια, ἐκτενὴς καὶ ἀπόλυσις, μεθ' ἣν τὰ ἑξῆς·

Ἦχος β'. Ὅτε  ἐκ τοῦ ξύλου σε.
Δός μοι, τὴν τοῦ Πνεύματος  χαράν, δός μοι τῆς ἀγάπης ὦ Πάτερ, τὴν τελειότητα, δὸς τὴν ἐπιπόθησιν, τοῦ  γλυκυτάτου Χριστοῦ, ἀρετῶν τὴν πληρότητα, ταπείνωσιν θείαν, ἵνα πνευματέμφορος,  ὅλως δοξάζω σε, Ὄρους τοῦ Ἁγίου ἡ δόξα, καὶ τῆς Ἐκκλησίας τὸ στόμα, ὦ Σιλουανὲ  θεομακάριστε.
Δέσποινα πρόσδεξαι...
Τὴν πᾶσαν ἐλπίδα μου...
Ἐκ παντοίων κινδύνων...
Τῇ πρεσβείᾳ Κύριε...

Καὶ τέλος τὸ  Δι' εὐχῶν.
Στίχοι  ἱκετικοί.

Πλήρωσον ὀδοὺς τοῦ ἀθλίου  μου βίου, ὦ Σιλουανέ, Πνεύματος Παναγίου.
</document>
