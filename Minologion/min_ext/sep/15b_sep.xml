<?xml version="1.0" encoding="UTF-8"?>
<document book="min_ext" part="sep" name="15b_sep" title="Μνήμη τοῦ Ἁγίου Μεγαλομάρτυρος Νικήτα.">
Μηνὶ Σεπτεμβρίῳ ιε΄
Μηνὶ  Σεπτεμβρίῳ ιε΄

Ἐν τῷ Μεγάλῳ Ἑσπερινῷ στιχολογοῦμεν τὸ  Μακάριος ἀνήρ.  Εἰς τὸ Κύριε ἐκέκραξα ἱστῶμεν στίχους ὀκτὼ καὶ  ψἀλλομεν Προσόμοια τοῦ Σταυροῦ δ΄καὶ τοῦ Ἁγίου δ΄
ἦχος πλ.α’
Χαίροις  ἀσκητικῶν
Χαίροις ὁ  ζωηφόρος Σταυρός, τῆς εὐσεβείας τὸ ἀήττητον τρόπαιον, ἡ θύρα τοῦ Παραδείσου, ὁ  τῶν πιστῶν στηριγμός, τὸ τῆς Ἐκκλησίας περιτείχισμα· δι᾿ οὗ ἐξηφάνισται, ἡ φθορὰ  καὶ κατήργηται, καὶ κατεπόθη, τοῦ θανάτου ἡ δύναμις, καὶ ὑψώθημεν, ἀπὸ γῆς πρὸς  οὐράνια. Ὅπλον ἀκαταμάχητον, δαιμόνων ἀντίπαλε, δόξα Μαρτύρων Ὁσίων, ὡς ἀληθῶς  ἐγκαλλώπισμα, λιμὴν σωτηρίας, ὁ δωρούμενος τῷ κόσμῳ τὸ μέγα ἔλεος.

Χαίροις ὁ τοῦ  Κυρίου Σταυρός, δι᾿ οὗ ἐλύθη τῆς ἀρᾶς τὸ ἀνθρώπινον, τῆς ὄντως χαρᾶς σημεῖον, ὁ  καταράσσων ἐχθρούς, ἐν τῇ σῇ ὑψώσει πανσεβάσμιε· ἡμῶν ἡ βοήθεια, Βασιλέων  κραταίωμα, σθένος δικαίων, ἱερέων εὐπρέπεια, ὁ τυπούμενος, καὶ δεινῶν  ἐκλυτρούμενος, ῥάβδος ἡ τῆς δυνάμεως, ὑφ᾿ ἧς ποιμαινόμεθα, ὅπλον εἰρήνης ἐν φόβῳ,  ὃ περιέπουσιν Ἄγγελοι, Χριστοῦ θεία δόξα, τοῦ παρέχοντος τῷ κόσμῳ τὸ μέγα ἔλεος.

Χαίροις ὁ τῶν  τυφλῶν ὁδηγός, τῶν ἀσθενούντων ἰατρός, ἡ ἀνάστασις, ἁπάντων τῶν τεθνεώτων, ὁ  ἀνυψώσας ἡμᾶς, εἰς φθορὰν πεσόντας, Σταυρὲ τίμιε· δι᾿ οὗ διαλέλυται, ἡ φθορὰ καὶ  ἐξήνθησεν, ἡ ἀφθαρσία, καὶ βροτοὶ ἐθεώθημεν, καὶ διάβολος, παντελῶς καταβέβληται.  Σήμερον ἀνυψούμενον, χερσὶ καθορῶντές σε, Ἀρχιερέων ὑψοῦμεν, τὸν ὑψωθέντα ἐν  μέσῳ σου, καὶ σὲ προσκυνοῦμεν, ἀρυόμενοι πλουσίως τὸ μέγα ἔλεος.

Δεῦρο τῶν  πρωτοπλάστων δυάς, ἡ τῆς χορείας ἐκπεσοῦσα τὸ πρότερον, τῷ φθόνῳ τοῦ βροτοκτόνου,  διὰ πικρᾶς ἡδονῆς, τῆς τοῦ ξύλου πάλαι ἀπογεύσεως, ἰδού, τὸ πανσέβαστον Σταυροῦ  ξύλον ἐπέλαμψεν, ᾧ προσδραμόντες ἐν χαρᾷ περιπτύξατε καὶ βοήσατε, πρὸς αὐτὸ μετὰ  πίστεως· ξύλον θεομακάριστον, φυτὸν θεοφύτευτον, οὗ τοῦ καρποῦ μετασχόντες, τῆς  ἀφθαρσίας ἐτύχομεν. Ἐδὲμ τὴν προτέραν, κομισάμενοι βεβαίαν καὶ μέγα ἔλεος.
Ἕτερα τοῦ Ἁγίου Νικήτα Ἦχος α΄
΄Ὼ τοῦ παραδόξου θαύματος
Ὢ τοῦ  παραδόξου θαύματος, ὁ λαμπρὸς ἀριστεὺς καὶ μαρτύρων ἔξαρχος, ἀθλήσας ὑπὲρ  Χριστοῦ εἰδώλων ἔλυσε, σκοτόμαιναν ἀληθῶς, καὶ τῶν βαρβάρων τὸ θράσος κατήργησε,  βασάνων τοὺς αἰκισμούς, μέχρι θανάτου γενναίως ὑπέμεινε, καἰ νικητικὰ βραβεῖα  πρὸς Χριστοῦ ἀπείληφεν, ἱκετεύων ἀπαύστως, ὑπὲρ τῶν ἀνευφημούντων αὐτόν.

Ὢ τοῦ παραδόξου  θαύματος, πῶς μαρτύρων ὀστᾶ ἰάματα βλύζουσι, Νικήτα τοῦ θαυμαστοῦ μεγαλομάρτυρος,  τοῦ φήσαντος κραταιῶς, κατὰ τῆς πλάνης ἀήττητα τρόπαια, τοῦ σκότους τὸν ἀρχηγόν,  τῆς εὐσεβείας τοῖς ἄθλοις ἐνίκησεν, καἰ νίκης λαβόντος στέφος καὶ θαυμάτων  ἄφθονον χάριν ὃ ἐπαξίως, ἐν ᾠδαῖς ἀνευφημήσωμεν.

Σήμερον φαιδρὰν  πανήγυριν τῶν πιστῶν χορεῖαι λαμπρῶς συστησάμενοι, τιμῶμεν τὸν τοῦ Χριστοῦ  μεγαλομάρτυρα, κραυγάζοντες πρὸς αὐτὸν, μεγαλομάρτυς Νικήτα πολύαθλε, κατέφλεξας  τοῦ ἐχθροῦ τελειωθεὶς ἐν πυρὶ τὴν ἀπόπνοιαν. Ἴασαι ἡμῶν τὰς νόσους τῶν  προσκαλουμένων σε, καὶ τιμῶμεν ἐκ πόθου, τὴν σεβάσμιόν σου ἄθλησιν.

Ὥσπερ οὐρανὸς  κατάστερος, ὁ ναός σου οὗτος ἀπαστράπτων θαύμασι, δείκνυται σήμερον, ὡς ἥλιον  μὲν φαιδρόν, τῶν ἰαμάτων τὴν θείαν ἐνέργειαν καἰ ὡς φαεινοὺς ἀστέρας, τὰς τῶν  θαυμάτων βολὰς ἐπιπέμπων ἡμῖν, παντοίων ἀρρωστημάτων, θεραπείαν ἄμισθον,  παρεχόμεθα πᾶσι, τοῖς τὴν μνήμην σου γεραίρουσιν.
Δόξα... ἦχος πλ β΄
Ἐξέλαμψεν σήμερον  ἡ παμφαὴς καὶ εὔσημος μνήμη, τοῦ ἀθλοφόρου Νικήτα, τοῦ γενναίου ὁπλίτου Χριστοῦ,  ὡς φωστὴρ νοητὸς τὰς διανοίας τῶν πιστῶν καταυγάζουσα, καὶ τὰ νέφη τῶν πιστῶν  ἐκδιώκουσα, ὃν ἐν πίστει εὐφημήσωμεν λέγοντες. Χαίροις ἀοίδιμε, ὁ τὴν ψυχὴν  ἄτρωτον διατηρήσας, ὡς ἀδάμας στερρὸς. Χαίροις ὁ τὴν ὑπέρφωτον δόξαν, ἐν  οὐρανοῖς κομισάμενος. Χαίροις ὁ τῶν τυρράνων τὰ θράση τῇ καρτερίᾳ σου  καταπλήξας, καἰ Χριστὸν τὸν φωτοδότην, ἐν τοῖς οἰκείοις σου μέλεσι δοξάσας,  Νικήτα πολύαθλε, τῆς ἀληθοῦς νίκης φερώνυμε.  Ὃν  ἱκέτευε μεγαλομάρτυς πολύαθλε, ὑπὲρ τῶν πίστει καὶ πόθῳ ἐκτελούντων σου τὴν  πανέορτον πανήγυριν.
Καὶ  νῦν... ὁ αὐτός.
Τῶν  προφητῶν αἱ φωναὶ τὸ ξύλον τὸ ἅγιον προκατήγγειλαν, δι΄οὗ τῆς ἀρχαίας ἀρᾶς  ἠλευθερώθημεν, ἡ δὲ κτίσις σήμερον, ὑψουμένου τούτου συνοψοῖ τὴν φωνήν, τὸ ἐκ  Θεοῦ αἰτουμένη πλούσιον ἔλεος. Ἀλλ΄ὁ μόνος ἐν ἐλέει ἀμέτρητος Δέσποτα, ἱλασμὸς  γενοῦ ἡμῖν, καὶ σῶσον τὰς ψυχὰς ἡμῶν.

Προκείμενον
Ὁ Θεὸς  ἡμῶν ἐν τῷ οὐρανῷ καἰ ἐν τῇ γῇ, πάντα ὅσα ἠθέλησεν ἐποίησεν.
Στίχος·  Ἐν ἐξόδῳ Ἰσραὴλ ἐξ Αἰγύπτου οἴκου Ἴακώβ.
Στίχος·  Ἡ θἀλασσα εἶδε καὶ ἔφυγεν, ὁ Ἰορδάνης ἐστράφη εἰς τὰ ὀπίσω.

Τὰ ἀναγνώσματα
Προφητείας Ἡσαΐου τὸ ἀνάγνωσμα.
Τάδε  λέγει Κύριος· πάντα τὰ ἔθνη συνήχθησαν ἅμα καὶ συναχθήσονται ἄρχοντες ἐξ αὐτῶν.  Τις ἀναγγελεῖ ταῦτα ἐν αὐτοῖς; ἢ τὰ ἐξ ἀρχῆς, τίς ἀκουστὰ ποιήσει ἡμῖν;  Ἀγαγέτωσαν τοὺς μάρτυρας αὐτῶν καὶ δικαιωθήτωσαν, εἰπάτωσαν ἀληθῆ. Γίνεσθέ μοι  μάρτυρες, καὶ ἐγὼ μάρτυς Κύριος ὁ Θεὸς, καὶ ὁ παῖς, ὃν ἐξελεξάμην, ἵνα γνῶτε καὶ  πιστεύσητε καὶ συνῆτε, ὅτι ἐγώ εἰμι. Ἔμπροσθέν μου οὐκ ἐγένετο ἄλλος Θεός, καὶ  μετ΄ἐμὲ οὐκ ἔσται. Ἐγώ εἰμι ὁ Θεός, ὅτι ἀπ΄ἀρχῆς πάρεξ εμοῦ ὁ σώζων, ἐγὼ  ἀνήγγειλα καὶ ἔσωσα, ὠνείδισα καὶ οὐκ ἦν ἡμῖν ὁ ἀλλότριος· Ὑμεῖς ἐμοὶ μάρτυρες,  καὶ ἐγὼ Κύριος ὁ Θεός, ὅτι ἀπ΄ἀρχῆς ἐγώ εἰμι καὶ οὐκ ἔστιν ὁ ἐκ τῶν χειρῶν μου  ἐξαιρούμενος. Ποιήσω, καὶ τις ἀποτρέψει αὐτό; Οὕτω λέγει Κύριος ὁ Θεός, ὁ  λυτρούμενος ἡμᾶς, ὁ Ἅγιος Ἰσραήλ.
Σοφίας Σολομῶντος τὸ ἀνάγνωσμα.
(Κεφ. γ', 1-3)
Δικαίων  ψυχαὶ ἐν χειρὶ Θεοῦ, καὶ οὐ μὴ ἅψηται αὐτῶν βάσανος. Ἔδοξαν ἐν ὀφθαλμοῖς ἀφρόνων  τεθνάναι, καὶ ἐλογίσθη κάκωσις ἡ ἔξοδος αὐτῶν καὶ ἡ ἀφ' ἡμῶν πορεία σύντριμμα,  οἱ δέ εἰσιν ἐν εἰρήνῃ. Καί γὰρ ἐν ὄψει ἀνθρώπων ἐὰν κολασθῶσιν, ἡ ἐλπὶς αὐτῶν  ἀθανασίας πλήρης· καὶ ὀλίγα παιδευθέντες μεγάλα εὐεργετηθήσονται, ὅτι ὁ Θεὸς  ἐπείρασεν αὐτοὺς καὶ εὗρεν αὐτοὺς ἀξίους ἑαυτοῦ· ὡς χρυσὸν ἐν χωνευτηρίῳ  ἐδοκίμασεν αὐτοὺς καὶ ὡς ὁλοκάρπωμα θυσίας προσεδέξατο αὐτούς. Καί ἐν καιρῷ  ἐπισκοπῆς αὐτῶν ἀναλάμψουσι καὶ ὡς σπινθῆρες ἐν καλάμῃ διαδραμοῦνται· κρινοῦσιν  ἔθνη καὶ κρατήσουσι λαῶν, καὶ βασιλεύσει αὐτῶν Κύριος εἰς τοὺς αἰῶνας. Οἱ  πεποιθότες ἐπ' αὐτῷ συνήσουσιν ἀλήθειαν, καὶ οἱ πιστοὶ ἐν ἀγάπῃ προσμενοῦσιν  αὐτῷ, ὅτι χάρις καὶ ἔλεος ἐν τοῖς ὁσίοις αὐτοῦ, καὶ ἐπισκοπὴ ἐν τοῖς ἐκλεκτοῖς  αὐτοῦ.
Σοφίας Σολομῶντος τὸ ἀνάγνωσμα.
(Κεφ. ζ′.7)
Δίκαιος, ἐὰν φθάσῃ τελευτῆσαι, ἐν ἀναπαύσει ἔσται. Γῆρας γὰρ τίμιον οὐ τὸ  πολυχρόνιον, οὐδὲ ἀριθμῷ ἐτῶν μεμέτρηται. Πολιὰ δέ ἐστι φρόνησις ἀνθρώποις,καὶ  ἡλικία γήρως βίος ἀκηλίδωτος. Εὐάρεστος Θεῷ γενόμενος, ἠγαπήθη· καὶ ζῶν μεταξὺ  ἁμαρτωλῶν, μετετέθη. Ἡρπάγη, μὴ κακία ἀλλάξῃ σύνεσιν αὐτοῦ, ἢ δόλος ἀπατήσῃ  ψυχὴν αὐτοῦ· βασκανία γὰρ φαυλότητος ἀμαυροῖ τὰ καλά, καὶ ῥεμβασμὸς ἐπιθυμίας  μεταλλεύει νοῦν ἄκακον. Τελειωθεὶς ἐν ὀλίγῳ, ἐπλήρωσε χρόνους μακρούς· ἀρεστὴ  γὰρ ἦν Κυρίῳ ἡ ψυχὴ αὐτοῦ· διὰ τοῦτο ἔσπευσεν ἐκ μέσου πονηρίας. Οἱ δὲ λαοὶ  ἰδόντες καὶ μὴ νοήσαντες, μηδὲ θέντες ἐπὶ διανοίᾳ τὸ τοιοῦτον, ὅτι χάρις καὶ  ἔλεος ἐν τοῖς ὁσίοις αὐτοῦ, καὶ ἐπισκοπὴ ἐν τοῖς ἐκλεκτοῖς αὐτοῦ.

Εἰς τὴν Λιτὴν
ἰδιόμελα ἦχος α΄
Πίστει  καὶ πόθῳ ἀναφλεχθείς, τῷ πρὸς τὸν Δεσπότην σου ζέοντι καὶ τῷ μαρτυρίῳ τῷ ὑπὲρ  Χριστοῦ, ὥσπερ κλίμακι χρησάμενος, ἀνῆλθες πρὸς οὐρανίους λειμῶνας κἀκεῖθεν τῇ  θεόθεν δοθείσῃ σοι χάριτι, ἐποπτεύεις τοὺς τελοῦντας τὴν μνήμην σου Νικήτα  πανσεβάσμιε, καὶ τοὺς σοὺς γεραίροντας ἀγῶνας, μεγαλομάρτυς πανθαύμαστε.

Μεγαλομάρτυς ἀθλητά, Νικήτα πανένδοξε, σὺ ῥωμαλέῳ τῷ φρονήματι, τὸν ὄντως Θεὸν  μεγαλοφώνως ἐν σταδίῳ ἐκήρυξας. Τῶν παρόντων κατεφρόνησας ὡς προσκαίρων, καὶ νῦν  ἐν οὐρανοῖς ἐπαγαλλόμενος, σὺν τοῖς χοροῖς τῶν ἀγγέλων, τὸν Υἱὸν Θεοῦ ἐκήρυξας  παρρησίᾳ ἀπαύστως ἱκέτευε εἰρηνεῦσαι τὸν κόσμον καὶ σῶσαι τὰς ψυχὰς ἡμῶν.
Ἦχος β΄
Λῆξιν  προορῶν τὴν μέλλουσαν, γενναιόφρον Νικήτα πολύαθλε, πρὸς τὸ σκάμμα τῆς ἀθλήσεως  προθύμως ἐχώρησας, τὰς βασάνους ὡς τρυφὰς ἡγούμενος, τὸν δὲ θάνατον ὡς ζωὴν  λογιζόμενος, καὶ νομίμως τελέσας τὸν δρόμον τοῦ μαρτυρίου σου, τὸν τῆς νίκης  στέφανον, παρὰ Χριστοῦ νομίμως εἴληφας, πρεσβεύων ἀδιαλείπτως ὑπὲρ τῶν πίστει  καὶ πόθῳ τιμώντων τὰ ἆθλα σου.
Ἦχος δ΄
Ὡμολόγησας τὴν καλὴν ὁμολογίαν ἐνώπιον τυράννων, Νικήτα ἀήττητε, τῶν βαρβάρων  τὴν θρασύτητα ᾔσχυνας, τὴν δὲ εὐσέβειαν ἀπτοήτῳ φρονήματι ἐκήρυξας, πυρὸς  βρέμμοντος κατατολμήσας, διὸ τὴν οὐράνιον ἐκληρώσω δόξαν παρ΄αὐτοῦ, καὶ σὺν  ἀγγέλοις ἀγαλλόμενος, ἀκοίμητος ὑπάρχεις φρουρὸς τῶν γεραιρόντων σε, καἰ  τελούντων τὴν πάνσεπτον μνήμην σου.
Ἦχος πλ. β΄
Μαρτυρικὴ σήμερον πανήγυρις ἐπέστη, ἀθλητικῶν παλαισμάτων θεωρίαν προτιθεμένη,  Νικήτα τοῦ νικηφόρου καὶ πανενδόξου ἀθλητοῦ. Δεῦτε οὖν πιστοί, τῶν θεαμάτων τῆς  καλῆς αὐτοῦ νίκης κατατρυφήσωμεν, καἰ ἐμπλησθῶμεν πνευματικῆς εὐφροσύνης,  αἰτούμενοι τοῖς εὐπαρρησιάστοις αὐτοῦ ἱκεσίαις, παρὰ Χριστοῦ τοῦ Θεοῦ τὸ μέγα  ἔλεος.
Δόξα... ἦχος πλ. β΄
Δεῦτε  συμφώνως σήμερον συνέλθωμεν, ὦ φιλέορτοι, ἐν τῷ πανσέπτῳ τεμένει τοῦ ἀθλοφόρου  Νικήτα, καὶ πνευματικοῖς ὕμνοις ἐπικροτοῦντες, ὑμνήσωμεν αὐτὸν ἐπαξίως. Οὗτος  γὰρ ἐν τῷ σταδίῳ στερρῶς ἠγωνίσατο, καὶ τῶν εἰδώλων τὴν πλάνην ἐλέγξας, τοὺς  βαρβάρους κατῄσχυνε και Χριστὸν τὸν Θεὸν ἡμῶν ἐν μέσῳ τοῦ σταδίου ἐκήρυξε καὶ  ὑπομείνας εἰς τέλος διὰ πυρὸς τὸν στέφανον ἐκ ζωηφόρου δεξιᾶς τοῦ Κυρίου  ἀπείληφε, καἰ νῦν ἐν παρρησίᾳ πρεσβεύει, σωθῆναι τὰς ψυχὰς ἡμῶν.
Καὶ  νῦν... τοῦ Σταυροῦ ἦχος ὁ αὐτός.

Εἰς τὸν στίχον προσόμοια ἦχος δ΄.
Ὁ ἐξ ὑψίστου κληθείς.
Δεῦτε  συμφώνως τιμήσωμεν ἐν ὕμνοις Νικήταν τὸν ἔνδοξον μεγαλομάρτυρα, καὶ στρατιώτην  ἀήττητον, ἐκβοῶντες ταῖς πρὸς τὸν Κύριον ἱκεσίαις σου, σῶζε τοὺς τιμῶντάς σε,  ἐπὶ παντός πειρασμοῦ, καὶ πάσης νόσου καὶ θλίψεως, καὶ ἐπηρείας πικρᾶς δαιμόνων  τῶν ἐκθλιβόντων ἡμᾶς, εἰς παρρησίαν κεκτημένος, πρὸς τὸν Δεσπότην Χριστὸν δι΄ὃν  ἤθλησας. Ὃν ἱκέτευε σῶσαι καὶ φωτίσαι τὰς ψυχὰς ἡμῶν.
Στίχ.  Δίκαιος ὡς φοίνιξ ἀνθήσει….
Σωματωθέντα Θεὸν καὶ σταυρωθέντα, σαρκὶ δὲ δι΄ἄμετρον ἐλέους πέλαγος κατανοήσας  τρισόλβιε, Νικήτα μάρτυς τούτου ἐπόθησας τὸ ποτήριον, πιεῖν τὸ σωτήριον ἐν  θερμοτάτῃ ψυχῇ, ὅθεν στερρῶς ηὐτομόλησας πρὸς τοὺς ἀγῶνας τοῦ μαρτυρίου ὡς λέων,  ἔνδοξε, καὶ ἐκνικήσας τὸν πολέμιον, ἐνεδήσω τῆς νίκης διάδημα, ἐκ χειρὸς τοῦ  Κυρίου καὶ σωτήρος τῶν ψυχῶν ἡμῶν.
Στίχ.  Θαυμαστὸς ὁ Θεὸς ἐν τοῖς ἁγίοις αὐτοῦ.
Στερεωθεὶς ἀδιάσειστος ὡς πύργος ἐν πέτρᾳ τῆς πίστεως, Νικήτα ἔνδοξε,  ἀπαρασάλευτος ἔμεινας ταῖς ἐπηρείαις τοῦ ἀρχεκάκου καὶ ταῖς προσρήξεσιν, δεινῶν  καὶ κακώσεων τῶν ἀνοιπίστων πληγῶν, καὶ μέχρι τέλους ὑπέμεινας φλογὸς ἐν μέσῳ,  ὡς οἱ τρεῖς παῖδες κατακαιόμενος, καὶ ἀνεδείχθης θείας πίστεως, σὺ ἀκράδαντος  φίλος καὶ ἔρεισμα, ἀθλοφὀρων τὸ κλέος καὶ μαρτύρων ἐγκαλλώπισμα.
Δόξα... ἦχος πλ. β΄
Φωστῆρα  τῶν φωστήρων ἔγνωμεν, Νικήτα τοῦ Χριστοῦ ἀθλητά· σὺ γὰρ τοῦ ἀξιώματος τὴν δόξαν  καταλείψας, καὶ πατρικὴν ἀθεΐαν βδελυξάμενος, τοὺς θεοὺς αὐτῶν συνέτριψας, καὶ  νικητικῶς τοὺς βαρβάρους κατῄσχυνας, ὑπὲρ Χριστοῦ τὸ μαρτύριον τῆς ὁμολογίας  ἐκπληρώσας. Καὶ στρατιώτης τοῦ ἐπουρανίου Θεοῦ γέγονας ὑπὲρ ἡμῶν δυσωπῶν τὸν  εὐεργέτην τοῦ παντός, τοῦ οἰκτειρῆσαι καὶ σῶσαι τὰς ψυχὰς ἡμῶν.
Καὶ  νῦν... ὁ αὐτός.
Ὁ  τετραπέρατος κόσμος σήμερον ἁγιάζεται, τοῦ τετραμεροῦς ὑψουμένου Σταυροῦ, Χριστὲ  ὁ Θεὸς ἡμῶν, καὶ τὸ κέρας τῶν πιστῶν συνυψοῦται βασιλέων ἡμῶν, ἐν αὐτῷ  συντριβέντων τὰ κέρατα. Μέγας εἶ Κύριε, καὶ θαυμαστὸς ἐν τοῖς ἔργοις σου, δόξα  σοι.

Ἀπολυτίκιον ἦχος α΄.
Τοῦ λίθου σφραγισθέντος
Νικήσας  ὦ Νικήτα, τῶν βαρβάρων θρασύτητα, ἀπτοήτως εἰσῆλθες πρὸς τὸ στάδιον χαίρων, καὶ  ᾔσχυνας ἀνόμων τὰς βουλάς, γενναίᾳ τῇ ἐνστάσει σου σοφέ, καὶ τελέσας τὸν ἀγῶνα,  διὰ πυρὸς ᾖρας νίκης βραβεῖα. Δόξα τῷ ἐνισχύσαντι Χριστῷ, δόξα τῷ στεφανώσαντι,  δόξα τῷ ἐν κινδύνοις ἡμῶν προστάτην δείξαντι.
Καὶ τοῦ Σταυροῦ.  Σῶσον Κύριε τὸν λαόν σου...

Εἰς τὸν ὄρθρον
Μετὰ τὴν α΄στιχολογίαν καθίσματα
Θείας πίστεως.
Πυρπολούμενος τῷ θείῳ ζήλῳ, πῦρ ὁμόδουλον οὐκ ἐπτοήθης, ἀλλ΄ὑπελθὼν ἀπτοήτῳ  φρονήματι, τὴν ἀναφθεῖσαν πυρὰν ὁλοκαύτωσας, καὶ τῷ Δεσπότῃ σου θῦμα προσήνεξας.  Νικήτα ἔνδοξε, Χριστὸν τὸν Θεὸν ἱκέτευε, δωρήσασθαι ἡμῖν τὸ μέγα ἔλεος.
Δόξα... τὸ αὐτὸ.
Καὶ νῦν  τοῦ Σταυροῦ.

Μετὰ τὴν β΄στιχολογίαν καθίσματα.
Τὴν σοφίαν καὶ λόγον
Εὐσεβείας ζηλώσας τρόπους σοφέ, ἀσεβείας ἐδείχθης ἐκμειωτής, Νικήτα ἀοίδιμε, τῇ  δυνάμει τοῦ πνεύματος, ἐν γὰρ σταδίῳ πλάνην, εἰδώλων διήλεγξας, καὶ ευθαρσῶς  τριάδα ὑμνεῖσθαι ἐκήρυξας, ὅθεν καὶ βασάνοις ὡμιλήσας, τρισμάκαρ, γενναίως  ὑπέμεινας, τοῦ πυρὸς τὴν κατάφλεξιν, καὶ τὸν στέφανον εἴληφας. Πρέσβευε Χριστῷ  τῷ Θεῷ τῶν πταισμάτων ἄφεσιν δωρήσασθαι, τοῖς ἑορτάζουσι πόθῳ, τὴν ἁγίαν μνήμην  σου.
Δόξα... τὸ αὐτὸ
καὶ  νῦν… τοῦ Σταυροῦ. Ὅμοιον.
Τὸν  Σταυρὸν τοῦ Σωτῆρος ἐπὶ τῆς γῆς, κεκρυμμένον ἀφείλατο ἡ σεμνή. Χαρᾶς τε  ἐμπίμπλησιν, οἰκουμένης τὰ πέρατα, καὶ τεμένη θεσπίζει, ὑψοῦσθαι ἐν πνεύματι,  καὶ τὸ σκῆπτρον κομίζει ἐπὶ τὰ βασίλεια. Ὅθεν ἡ Ἑλένη, τῷ Υιῷ ἀνεβόα· ὑφάπλωσον,  Δέσποτα, ταῖς χερσί σου καὶ πρόσδεξαι, τὰς δεήσεις τῶν δούλων σου· κράτος σου  καὶ νίκας σοφέ, καὶ τὰ ἔθνη δίδαξον ἐν χάριτι, προσκυνεῖν τὸν Σταυρὸν καὶ τὰ  πάθη Χριστοῦ.

Μετὰ τὸν πολυέλαιον,
Ὁ ὑψωθεὶς ἐν τῷ Σταυρῷ.
Τὸν  εὐκλεῆ καὶ νικηφόρον ὁπλίτην, ἐν ὑμνῳδίαις ἱεραῖς συνελθόντες, πάντες πιστοὶ  αἰνέσωμεν βοῶντες πρὸς αὐτόν, σῶζε ταῖς πρεσβείαις σου τοὺς σὲ πόθῳ ὑμνοῦντας,  θραῦσον ἔθνη βάρβαρα, τὰ πολέμους κινοῦντα, ὡς παρρησίαν ἔχων πρὸς Θεόν,  στεφανηφόρε Νικήτα πολύαθλε.
Δόξα... τὸ αὐτό.
Καὶ  νῦν... Ταχὺ προκατάλαβε.

Οἱ ἀναβαθμοὶ, τὸ α΄ἀντίφωνον τοῦ δ΄ἤχου.
Προκείμενον·  Θαυμαστὸς ὁ Θεὸς ἐν τοῖς ἁγίοις αὐτοῦ.

Εὐαγγέλιον τοῦ Ἁγίου Δημητρίου.
Δόξα...Ταῖς τοῦ ἀθλοφόρου...
Καὶ  νῦν... Ταῖς τῆς Θεοτόκου...

Πεντηκοστάριον ἦχος πλ΄β.
Σήμερον  ἡ οἰκουμένη πᾶσα, ταῖς τοῦ ἀθλοφόρου αὐγάζεται ἀκτῖσι, καὶ ἡ τοῦ Χριστοῦ  ἐκκλησία τοῖς ἄνθεσιν ὡραϊζομένη, Νικήτα βοᾷ σοι, θεράπων Χριστοῦ, καὶ προστάτα  θερμώτατε, μὴ ελλείπῃς πρεσβεύων ὑπὲρ ἡμῶν πρὸς Κύριον.

Οἱ κανόνες τοῦ Σταυροῦ, μετὰ τῶν εἱρμῶν εἰς στ΄ καὶ τοῦ Ἁγίου οἱ δύο εἰς η΄  Κανὼν ἰαμβικὸς εἰς τὸν Τίμιον Σταυρόν, τοῦ Ἁγίου Παύλου τοῦ Ἀθωνίτου, οὗ ἡ  ἀκροστιχὶς διὰ στίχων ἡρωελεγείων.

Σταυροτύποις παλάμησοιν ἐπ΄οὔρεϊ σῆμα θεοῖο·
Μωσῆς ὁ  κλεινὸς θεσμοθέτης Ἑβραίων,
Ὕδασι  πικρογόνοις πολυφλοίσβου δ΄αὖτε θαλάσσης,
ἐμφαίνει σταυρόν, Χριστιανῶν τὸ κλέος.

ᾨδὴ α΄, ἦχος δ΄,  Θείῳ καλυφθείς...
Σέβειν  ὁ Μωσῆς ἐκδιδάσκεται πάλαι,
Τύπον  γεγηθὼς σταυρικὸν κρεμῶν ὄφιν,
ἁθροῖν  τε τοῖς δειχθεῖσι φράζει καὶ πάθος,
ὕπνον  λαβεῖν τε καὶ Θεὸν σταυρούμενον,
ῥήτωρ  καθώσπερ, τοῖς τύποις προέγραφε.

Ὅπλον  κραταιόν, προὐτύπου Μωσῆς μέγας,
τύπῳ  ταννυθεὶς σταυρικῷ δυοῖν μέσοις,
ὑψῶν δὲ  χεῖρας εἷλεν ἔχθιστον κράτος,
πληγῇ  δὲ πέτρας σταυρικῷ τυπτήματι,
οἴμοις  ἐρήμοις,ἐξέβλυσε νάματα.

Ἴθι  κραταιάν, σοῦ λόγε, σταυρὸν δίδου,
σέβουσιν ἰσχὺν συντόνως παντευχίαν,
πόνων  δὲ ῥῶσιν ὦ δίδου πᾶσι, λόγε,
ἀμνὸς  καθώσπερ, ἐκταθεὶς σωτήριος,
λέληθε  κράζων, τῷ ξύλῳ σταυρώσεως.

Ἄκος  πονηροῦ, δήξεώς μοι προὐτέθη,
Μωσῆς  θεουργὸν προβλέπων Σταυροῦ τύπον,
ἥκοντα  πιστοῖς, ἐν αφράστῳ καὶ ξένῃ,
σώζοντα  κόσμον, πλουτοποιῷ πτωχείᾳ,
ἰδοὺ  παγέντα, Χριστὸν εἰς σωτήριον.
Τοῦ Ἁγίου.  Θαλάσσης τὸ ἐρυθραῖον πέλαγος…
Νεκρώσας τὸ τῆς σαρκός μου φρόνημα, τὸν νοῦν κατάυγασον, φωτιστικῇ λαμπρότητι,  τὴν σὴν ἀνυμνῆσαι πανήγυριν, ὡς νικητὴς πανάριστος, καθικετεύων, ὦ Νικήτα,  Χριστόν.

Ἰὸν τῶν  ἐκ τῶν παθῶν γενόμενον ἀποτιθέμενος, τοὺς αἰκισμοὺς ὑπέμεινας στερρῶς, καὶ  χιτῶνα τὸν ἔντιμον, μαρτυρικῶς ἐνδέδυσαι, ἐκ τῶν αἱμάτων ὑφαινόμενον.

Καινήν  τε καὶ θαυμασίαν ἔδειξας ὁδὸν ἀθλήσεως, ὑπὲρ ἡμῶν τὸ ξύλον προσπαγείς· ἀπαρχὴ  γὰρ γεγένησαι τῆς τῶν μαρτύρων, Δέσποτα ὁμολογίας καὶ στερρότητος.

Ἡ πύλη  τῆς πρὸς ἡμᾶς σου Κύριε, συγκαταβάσεως, ἀνατολὴν καὶ ἥλιον καὶ φῶς, μυστικῶς σε  καλούμενον, ὑπερφυῶς ἐξήστραψε, διπλοῦν τῇ φύσει τὸν φιλάνθρωπον.
Ἕτερος κανών, ὁ αὐτός.  Ἀνοίξω  τὸ στόμα μου…
Τὴν  γλῶττάν μου τράνωσον, καὶ τὴν καρδίαν καταύγασον, Θεοῦ λόγε, ἄναρχε, καὶ  φωτισμὸν τοῦ νοὸς νῦν μοι δώρησαι, ὑμνῆσαι ἐπαξίως, Νικήτα τοῦ μάρτυρος τὰ  ἀγωνίσματα.

Αἰνέσωμεν σήμερον τὸν ἐπὶ πάντων Θεόν ἡμῶν, καὶ τούτου τὸν μάρτυρα  ἀνευφημήσωμεν, τὸν νικήσαντα τὴν πλάνην καὶ τῆς νίκης τὸ στέφος ἀράμενον, σθένει  τοῦ πνεύματος.

Ἰσχὺν  ἐνδυσάμενος, τοῦ τὴν ἡμῶν ἀγαθότητι ἀσθένειαν, ἔνδοξε μάρτυς, φορέσαντος  ἀπεγύμνωσας, Νικήτα, ἀθεΐας εἰδώλων θρησκεύματος μάταιον φρύαγμα.

Ἰσχύς  μου καὶ ὕμνησις, καὶ φωτισμὸς τῆς καρδίας μου, ὑπάρχει πανάμωμε Χριστὸς ὁ  Κύριος, ὃν ἐκύησας ἐν δύω ταῖς οὐσίαις, μιᾷ ὑποστάσει δὲ κατανοούμενον.
Καταβασία.  Σταυρὸν χαράξας Μωσῆς...

ᾨδὴ γ΄.  Ἔρρηξε  γαστρός…
Νέμοις  στρατηγοῖς, ὦ κράτος Σταυροῦ λόγε,
ἔχουσιν  ὡς ἄρρηκτον τεῖχος καὶ σκέπην,
πάσας  ταπεινοῦν ἐχθρικὰς στάσεις Μέδων,
ὃ καὶ  ἐν ἄστροις ζωγραφοῦν Σταυροῦ τὸν τύπον,
ὑπερμαχοῦντος εὐσεβοῦς πληρώματος.

Ῥώμην ὁ  Ναυῆ χεῖρας ἐκτείνας πάλαι,
ἔδειξε  τὸν κάκιστον ἐχθρὸν αἰσχύνας,
ἴσθι δὲ  λαμπροὺς ἀστέρας Σταυρῷ τύπῳ,
Σταυροῦ  τανῦν δὲ εὐσεβῶς ὑψουμένου,
ἡττᾶται  ὄντως ἐχθρὸς ἐννοούμενος.

Μέγιστα  δεικνύς, σταυρικῷ τύπῳ πάλαι,
αἴσχους  προσεπλήρωσε τῶν Αἰγυπτίων.
Θεοῦ  προφητῶν ὁ βραδύγλωσσος ξένως,
ἔνδοξον  ὥσπερ εὐσεβῶν κλέος πέλων,
ὁρᾶται  ὕψει, Σταυρὀς ἐξυψούμενος.
Τοῦ Ἁγίου. Εὐφραίνεται ἐπί σοί…
Στερρότητι τῆς ψυχῆς, τὰς τῶν τυρράνων ἀπειλὰς ἔφερες, μάρτυς Χριστοῦ ἔνδοξε,  θείᾳ δυναστείᾳ ῥωννύμενος.

Σαρκὸς  σου τὸν σκορπισμὸν καὶ τῶν μελῶν τὴν ἐκκοπὴν ἥνωσας, μάρτυς Χριστοῦ τῷ ἔρωτι, ἃ  σου τὴν ψυχὴν συνεκράτησαν.

Εὐφραίνεται ἐπὶ σοὶ ὁ τῶν μαρτύρων τοῦ Χριστοῦ σύλλογος, μνήμην τὴν σὴν σήμερον,  ἐπιτελουμένην θεώμενος.

Μαρία  τὸ καθαρὸν τῆς παρθενίας καὶ σεπτὸν σκήνωμα, τὰ χαλεπὰ τραύματα, τῆς ἐμῆς  καρδίας θεράπευσον.
Ἄλλος. Τοὺς σοὺς ὑμνολόγους.
Ῥημάτων  ἐπήκουσας θεόφρον, Χριστοῦ ἐν συνέσει καὶ τὸν σταυρόν, ἀράμενος Νικήτα  ἠκολούθησας καὶ καρτερῶς ἐνήθλησας, διὰ πυρὸς ὁλοκαυτούμενος.

Λύχνος  τοῖς ποσί σου ἐγενήθη, καὶ φῶς ταῖς τρίβοις ἀληθῶς, ὁ νόμος τοῦ Θεοῦ ἡμῶν, δι΄οὗ  καθυπεσκέλισας παρανομούντων βήματα, μαρτυρικῶς κλεϊζόμενος.

Νικήτα  στερροῦ τοὺς θείους ἄθλους, τὴν πίστιν καὶ μέχρι τελευτῆς ἀνδρείαν κατεπλάγησαν  δυνάμεις αἱ οὐράνιαι, ὅπως σαρκὶ τὸν ἄσαρκον, ταπεινωθεὶς καταβέβληκεν.

Νόμους  τοὺς τῆς φύσεως λαθοῦσα, ἐν τῷ ὑπὲρ φύσιν τοκετῷ, παρθένος μετὰ γέννησιν,  παρθενομῆτορ ἔμεινας, τὸν πλαστουργὸν γὰρ Ἄχραντε, ἁπάσης κτίσεως τέτοκας.
Καταβασία  Ῥάβδος εἰς τύπον...

Κάθισμα ἦχος πλ. α΄
Τὸν συνάναρχον λόγον
Τοῦ  Κυρίου τὸν θεῖον μεγαλομάρτυρα, ἐν χαρμοσύνοις ἐπαίνοις ἐγκωμιάσωμεν, χαῖρε  κράζοντες αὐτῷ νίκης ἐπώνυμε σοφέ, Νικήτα μαρτύρων κλέος. Χαῖρε πιστῶν ἡ  λαμπρότης, χαίροις Χριστοῦ ὁ θεράπων, ὁ ὑπὲρ τοῦτου τὴν ψυχὴν θέμενος.
Δόξα... Τὸ προσταχθέν
Πρὸς  τοὺς ἀγῶνας ἀνδρικῶς μάρτυς Νικήτα, τοὺς τῆς ἀθλήσεως χορῶν γενναιοφρόνως, ἅπαν  ἔρριψας ἄχθος κόσμου τε καὶ βίου, πατρῷαν τε τῶν βαρβάρων εἰδωλικήν, θρησκείαν  καταπατήσας ὡς βδελυράν, τῷ Χριστῷ ἠκολούθησας, δαιμόνων πᾶσαν ἰσχύν, εἰς τέλος  κατηδάφισας, καὶ τὸ στέφος ἀπείληφας.
Καὶ  νῦν…
Προδιετύπου μυστικῶς πάλαι τῷ χρόνῳ...

ᾨδὴ δ΄  Ἄναξ ἀνάκτων…
Ἴδεσθε  πάντες τὴν βροτῶν σωτηρίαν,
ὄχλον  γεγηθὼς σταυρὸν εὐπειθεῖς λόγου.
Μαρμαρυγαῖς γὰρ ἧκε πιστοὺς φωτίζων
ᾧ  χριστοτερπὴς βασιλὶς κάμπτει γόνυ.

Ἡ  πατριάρχου προσκύνησις τοῦ ἄκρου,
Δηλοῖ  δὲ Χριστοῦ, ἐν τύποις ῥάβδου πάλαι,
ὀμβροβλυτοῦντα σταυρὸν αἷμα καὶ ὕδωρ.
Κλίνων  ταπεινῶς εὐσεβὴς ἅπας γόνυ,
λεύσοντες ὅπλον συντρόμως ὑψούμενον.

Ἔρρωτο  παῖδας εὐλογῶν Σταυροῦ τύπῳ,
ἴσχων  δ΄Ἰωσὴφ Ἰσραὴλ τὸν γεννέτην.
ἵνα μὴν  ἀκούῃ, τέκνον ἔσται σοι μέγας,
ὅρπηξ  νεαρός, εὐσεβῶν Σταυροῦ τύπον,
σώζει  γὰρ οὗτος συντρόμως ὑψούμενος.
Τοῦ Ἁγίου.  Ἐπαρθέντα σε ἰδοῦσα….
Ἐνηδόμενος Κυρίου τῇ θεωρίᾳ, καὶ ταῖς αὐτοῦ λαμπρότησιν,ἐντρυφῶν Νικήτας,  πάσχων οὐκ ᾐσθάνετο, καὶ χαίρων ἐκράυγαζε· Δόξα τῇ δυνάμει σου Κύριε.

Λελυτρωμένος τῷ αἵματι τοῦ Δεσπότου, ὁ ἀθλητὴς Νικήτας, τὸ ἴδιον αἷμα, χαἰρων  προσκομίζει Χριστῷ, δι΄ὃν ἀναιρούμενος· Δόξα σοι Θεέ μου ἐκράυγαζε.

Πεπυρσευμένος τῷ αἵματι τοῦ Σωτῆρος, εἰδωλικὴν ὁ Μάρτυς, κατεπάτησε φλόγα, πᾶσαν  τε δαιμόνων ἰσχύν, καὶ κραυγάζει τῷ κτίσαντι· Δόξα τῇ δυνάμει σου Κύριε.

Ὡραϊσμένος ποικίλῃ φωτοχυσίᾳ, ὁ οὐρανὸς ὁ ἔμψυχος σοῦ τοῦ βασιλέως τῶν  βασιλευόντων, Χριστέ, Παρθένος ἡ Ἄχραντος, νῦν ὡς θεοδόχος δοξάζεται.
Ἄλλος.  Τὴν ἀνεξιχνίαστον....
Ὄλβον  ἐθησαύρισας τὸν ἀληθῆ, ὃνπερ σὴς καὶ βρῶσις οὐ δύναται τοῦ διαφθεῖραι ὦ Νικήτα  ἱερέ· τῇ τῆς πυρᾶς φλογότητι πρὸς τοὺς οὐρανοὺς ἀνελήλυθας.

Ὑώσας  τὸν Κύριον σοῖς αἰκισμοῖς, ἔνδοξε Νικήτα πολύαθλε, ὅθεν ὑψώθης παραδόξως  παρ΄αὐτοῦ, καὶ τὸ σεπτὸν μνημόσυνον σοῦ ἐπὶ τοὺς αἰῶνας διέμεινεν.

Ῥίψας  βίου πρόσκαιρον ὡς νουνεχής, ἔμπειρός τε πάνσοφε, ἔμπορος, τὸν μαργαρίτην, τὸν  πολύτιμον Χριστόν, πανευπρεπῶς ἐπλούτησας καὶ πολυτελῶς ἐθησαύρισας.

Νόες  ἐπουράνιοι, τὸ ἐπὶ σοὶ ὄντως Θεοτόκε, μυστήριον κατανοοῦντες, ἐξεπλάγησαν, διὸ  ιλιγγιῶ σοι, Δέσποινα , ὕμνον κατ΄ἀξίαν προσφέρειν σοι.
Καταβασία.  Εἰσακήκοα Κύριε...

ᾨδὴ ε΄.  Λυτήριον κάθαρσιν....
Θεοῦ σε  σημαίαν τε ἴδμεν καὶ ὅπλον,
ἐλθόντος εἰς λύτρωσιν ἀνθρώπων γένους,
σταυρὲ  προφητόφθεγκτε, ὡς ἐκκλησίας,
μητρός  τε πάντων ὡραϊσμὸς καὶ κλέος,
ὁ  ταξιαρχίαις τε κόσμος ἀγγέλων.

Θεοφρόνως πέφυκας εὕρημα ξένον
ἐλπὶς  τοῖς πιστεύουσιν εἰς σωτηρίαν.
Τρισόπλοκος σύναψις, ὦ Σταυροῦ ξύλον,
ἡ δόξα  ὄντως τοῦ Θεοῦ μου καὶ ὅπλον,
σοῦ νῦν  γεγηθότες δὲ ὑμνοῦμεν κλέος.

Ἐλήλατο  πρῴην μὲν ἐν τῷ κρανίῳ,
βατὴρ  πέλων ὕψιστος ὁ Σταυρὸς Λόγου
Ῥευστὴν  ἀνυψῶν μου δὲ τὴν φύσιν ξένως,
ἀγλαοτίμως προσκυνούμενος πόθῳ,
ἰδοὺ  πρόκειταί μοι δὲ πρὸς σωτηρίαν.
Τοῦ Ἁγίου.  Σὺ Κύριέ μου φῶς...
Τίς  δύναται λαλεῖν σοῦ Νικήτα τὰ ἔπαθλα, πανεύφημε τοὺς στεφάνους, οὓς δωρεῖται  Χριστός σοι, ὑπὲρ αὐτοῦ ἀθλήσαντα;

Οἱ  μάρτυρες ἐν γῇ τοὺς ἀγῶνας ἀνύσαντες, οὐράνιον ἐν ὑψίστοις, παρὰ σοῦ ζωοδότα τὴν  ἀντίδοσιν ἔλαβον.

Νῦν  λάμπεις ὡς φωστήρ, ὦ Νικήτα πανεύφημε, φῶς δεύτερον χρηματίσας, τῷ φωτὶ τῷ  μεγάλῳ, ἐνδόξως παριστάμενος.

Φῶς  ἄχρονον ἡμῖν, ὑπὸ χρόνον γενόμενον, ἐγέννησας Θεομῆτορ, τοῖς ἐν σκότει τοῦ βίου,  καὶ κόσμον κατεφώτισε.
Ἄλλος.  Ἐξέστη τὰ σύμπαντα...
Ῥανίσι  κατέσβεσας τῶν ἱερῶν αἱμάτων σου, Νικήτα τὸ πῦρ τῆς ἀσεβείας. Ὅθεν θαυμάτων  πηγὴν ἀνέβλυσας, λίμνας ἀναστέλλουσαν παθῶν, νόσους κατακλύζοντα, καὶ βυθίζουσαν  δαίμονας.

Ὑπάρχων  ἀνάπλεως τῶν δωρεῶν τοῦ πνεύματος, νόσους ἀνιάτων θεραπέυεις, ἀρρωστημάτων  παύεις τὸν καύσωνα, πνευμάτων διώκεις πονηρῶν, πᾶσι τοῖς ἐν θλίψεσι βοηθεῖς,  ἀξιάγαστε.

Ἰσχύς  σοι δεδώρηται παρὰ Χριστοῦ ἀήττητε, δι΄ἧς τὰς ἀρχὰς καὶ ἐξουσίας πάσας τοῦ  σκότους καὶ κοσμοκράτορας, μάρτυς κατηδάφισας εἰς γῆν, καὶ τῆς νίκης ἔλαβες τὸν  ἀμάραντον στέφανον.

Σοφίαν  ἐκύησας Θεοῦ τὴν ἐνυπόστατον, σαρκὶ καθ΄ὑπόστασιν Παρθένε, τὸν ἑνωθέντα Λόγου  προάναρχον, ἐπ΄ἐσχάτων τούτων τῶν ἡμερῶν ἐξ ἁγνῶν αἱμάτων σου.
Καταβασία.  Ὦ τρισμακάριστον ξύλον...

ᾨδὴ στ΄.  Ἱλασμὸς ἡμῖν Χριστὲ καὶ σωτηρία...
Ὦ  Σταυρὲ πανσεβάσμιε, δόξα Κυρίου,
νεοττίοις ῥάντισμα ἔνσταξον δρόσου,
ὕψιστον  εὖχος τῶν πεποιθότων κράτος,
δίδοται  πιστοῖς ἐκφυγεῖν τῶν ἀρκύων,
ἄχραντε  Χριστοῦ, Σταυρὲ τῶν ἐναντίων.

Σεβαστὸν ὡς αὔχημα τῶν πεποιθότων,
ἱκνουμένοις κάμφθητι ἐσταυρωμένε,
προσλιπαροῦσα σοῦ Θεὲ Σταυρόν φέρων,
ἴδμεν  δὲ Σωτὴρ, εὖχος ὄντα σοι ξένον·
Κλίναντα ἐχθροῦ, πυρπνόων σκοτωρίας.

Ῥαμᾶ  Ἰησοῦ, ἐν ξύλῳ Σταυροῦ πέλων,
ὁλολῶσι  κράζεις τε ὦ φωνήν, Λόγε,
Γαστρὸς  τυράννου, συγκεχωσμένως πάλαι
Ὅπλῳ  κραταιῷ παγγενῆ πεπτωκότα,
νέμων  γεηροῖς, τὴν ἀνάστασιν Λόγε.

Ὁ  Σταυρὸς ἡμῖν, ὡς θεοῦ δόξαν πέλων,
ἰπουμένοις δίδωσι θλίψεσι κράτος,
σοφῶς  τε πάντων εὐσεβῶν τελῶν κράτος,
πᾶσαν  λυπηρὰν ἐκσοβεῖ καχεξίαν,
ὅπλον  ταπεινοῦν, ἐκβολὰς ἐναντίων.
Τοῦ Ἁγίου.  Θύσω σοι μετὰ φωνῆς...
Ἐθέλχθης, ταῖς καλλοναῖς τοῦ Κτίσαντος ἔνδοξε, καὶ τὰς ἐκεῖθεν ἐμφάσεις,  δεδεγμένος μάκαρ ἀνεπτερώθης, καὶ θανάτου, ἀλογήσας αὐτῷ προσεχώρησας.

Ῥεόντων, λογισμῷ οὐ χρησάμενος ἔμφρονι τὰ μὴ κενούμενα Μάρτυς προτιμήσας, σῶμά  σου τοῖς βασάνοις, ὦ Νικήτα, μετ΄εὐφροσύνης χαίρων παρέδωκας.
Θεοτοκίον.
Ὡς  μῆλον, ἐν τῷ δρυμῷ σε μόνον εὑράμενος, καὶ καθαρώτατον κρίνον,καὶ κοιλάδων ἄνθος  ὦ Θεομῆτορ, ὁ νυμφίος, ὁ νοητὸς ἐν σοὶ κατεσκήνωσε.
Ἄλλος.  Την  θείαν ταύτην...
Τὴν  ἔνδοξόν σου πανήγυριν τελοῦντες οἱ πιστοὶ παμμακάριστε, πιστῶς αἰτοῦμέν σε,  ῥῦσαι ἡμᾶς πάσης θλίψεως καὶ ἀναγκῶν τοῦ βίου, Νικήτα ἔνδοξε.

Ἀρχάγγελον προφήτην καὶ ἔξαρχον κτησάμενοι χαρᾶς τῆς σῆς, Ἄχραντε σὺν τούτῳ  κράζομεν· χαῖρε σεμνὴ θεοδόξαστε, χαίρε χαρᾶς αἰτία θεοχαρίτωτε.
Καταβασία.  Νοτίου θηρός...

Κοντάκιον ἦχος δ΄
Ὁ ὑψωθεὶς ἐν τῷ Σταυρῷ
Τὸν τοῦ  Κυρίου εὐκλεῆ στεφηφόρον, ἐν ὑμνωδίαις ἱεραῖς συνελθόντες, ἐν τῷ ναῷ αὐτοῦ  ὑμνήσωμεν αὐτόν, σῶζε τοὺς τιμῶντας σε πρὸς αὐτὸν ἐκβοῶντες, Νικήτα πανθαύμαστε  καὶ τὰ βάρβαρα ἔθνη, θραῦσον καὶ δίδου νίκην τοῖς πιστοῖς, ὡς παρρησίαν ἔχων  πρὸς Κύριον.
Ὁ οἶκος.
Τῶν  ἀθλητῶν ἡ καλλονὴ καὶ τῶν μαρτύρων δόξα, ὁ στρατιώτης τοῦ Χριστοῦ καὶ λαμπρὸς  στεφανίτης, σήμερον ἅπαντας πιστοὺς ἐνδόξως συγκαλεῖται πρὸς εὐωχίαν μυστικήν.  Νικήτας ὁ γενναῖος, προθεὶς ἡμῖν εἰς καρυκείαν αὐτοῦ τὰ ἆθλα καὶ ἀγῶνας, οὓς  ὑπὲρ τῆς πίστεως ἀνδρεἰως ὑπέστη, νικήσας τὸν Βελίαρ. Διὸ προθύμως πάντες  ἀναδράμωμεν ἐν τῷ ναῷ αὐτοῦ, τρυφῶντες τῶν χαρίτων καὶ ἰαμάτων αὐτοῦ, βοῶντες  πρὸς αὐτόν. Μὴ ἐλλείπῃς πρεσβεύειν ὑπὲρ ἡμῶν ἀθλοφόρε, ὡς παρρησίαν ἔχων πρὸς  Κύριον.

Τῷ αὐτῷ  μηνὶ ιε΄. Μνήμη τοῦ Ἐνδόξου Μεγαλομάρτυρος Νικήτα τοῦ θαυματουργοῦ.
Στίχοι
Φλέγη  Νικήτα καὶ γίνη Νικηφόρος,
ἢ  μᾶλλον εἰπεῖν πυρφόρος Νικηφόρος,
Πέμπτῃ  καὶ δεκάτῃ καμίνῳ βλήθη Νικήτας.
Ταῖς  αὐτοῦ ἁγίαις πρεσβείαις ὁ Θεὸς ἐλέησον ἡμᾶς.

ᾨδὴ ζ΄.  Σύμφωνον ἐθρόησεν…..
Λῦσον  παθημάτων με σαρκικῶν λόγε,
ὕψιστε  παντάναρχε, πατρὸς ὦ λόγε,
φλογός  τε τοὺς τρεῖς παῖδας ὥσπερ ἐρρύσω,
λύμης  καμίνου ἀβλαβεῖς δείξας ξένως,
ὁ  σταυρικῶς τεθείς τε, ὡς βροτὸς ξύλῳ.

Ἴδοντο  πικραίνοντα τῆς Μερρᾶς πάλαι,
σὲ  σταυρὲ πανσεβάσμια νάματα ξένως,
βαλὼν ὁ  Μωσῆς γὰρ ὕδατι ξύλον,
ὅλων  ἀνεῖλε σταυρικῶς τὴν πικρίαν,
ὑψούμενον δὲ νῦν σε ὑμνοῦμεν πόθῳ.

Δέδωκας  εἰς λύτρωσιν ἀμπλακημάτων,
ἄχραντον εὐάχητον Σταυρὸν ὦ λόγε,
ὕμνοις  ἀσιγήτοισιν ἐξυψουμένου,
δαψιλῶς  οὖν, Δέσποτα, παράσχου πᾶσι
τοῖς  εὐσεβοῦσιν, οὺρανῶν σοι τὴν χάριν.

Θρῆνον  προφητόφθεγκτον εὐσεβὴς ἅπας,
αἴγλην  ἀπαστράπτουσαν ἐκποδών, λόγε,
λεῦσον  προκειμένην με προσκυνησάτω,
ἄφθεγκτα κράζει σταυρὸς ἡμῖν Κυρίου,
σεπτῶς  ἀνυψωθεῖσα εὐσεβεῖ κράζει.
Τοῦ Ἁγίου.  Ἐν τῇ  καμίνῳ….
Νῦν  ἀπροσίτῳ τῇ λαμπηδόνι καταστραπτόμενος, μάρτυς τοὺς ὑμνοῦντας νῦν τὴν σὴν ἑορτὴν  τῷ φωτί σου καταλάμπρυνον. Εὐλογητὸς εἶ ὁ Θεός μου κραυγάζων καὶ Κύριος.

Ὑπερηγάσθη σοῦ τὴν ἀνδρείαν τὰ στρατεύματα μάρτυς τῶν Ἀγγέλων βλέποντα καρτερῶς  ἐναθλοῦντά σε καὶ λέγοντα· Εὐλογητὸς εἶ ἐν τῷ ναῷ τῆς δόξης σου Κύριε.

Μετὰ  τῆς ἄνω χοροστασίας ὁ ἀσώματος, χαῖρε Θεοτόκε πάναγνε, Γαβριὴλ ἀγαλλόμενος  κραυγάζει σοι· Εὐλογημένη σὺ ἐν γυναιξὶ ὑπάρχεις Πανάμωμε Δέσποινα.
Ἄλλος.  Οὐκ ἐλάτρευσαν…
Λάμπρυνόμενος τῇ χάριτι τοῦ Πνεύματος, τὴν τῆς καμίνου πυράν, ὑπῆλθες καὶ  ἔψαλλες, Νικήτα ἔνδοξε. Ὑπερύμνητε ὁ τῶν πατέρων Κύριος καὶ Θεὸς εὐλογητὸς εἶ.

Πυρακτούμενος τῷ ἔρωτι τοῦ ἐραστοῦ σου Χριστοῦ, τὸ πῦρ οὐκ ἔπτηξας, ἐν ᾧ  δροσιζόμενος πνεύματι ἔψαλλες· ὑπερύμνητε ὁ τῶν πατέρων Κύριος καὶ Θεὸς  εὐλογητὸς εἶ.

Ὡραιότητι τῶν ἄλλων ἐξομοίωσας, τοῖς ἀσωμάτοις σοφέ, ὡραιοτάτῳ Χριστῷ, μεθ΄ὧν  παριστάμενος μέλπεις γηθόμενος· Ὑπερύμνητε ὁ τῶν πατέρων Κύριος καὶ Θεὸς  εὐλογητὸς εἶ.

Κυριώνυμε Θεόνυμφε, τὸ χαῖρέ σοι πίστει κραυγάζομεν, καὶ γὰρ ἐκύησας, χαρὰν  ἀνεκλάλητον, Χριστὸν τὸν Κύριον, ᾧ κραυγάζομεν· ὁ τῶν πατέρων Κύριος καὶ Θεὸς  εὐλογητὸς εἶ.
Καταβασία,  ἔκνοον πρόσταγμα.

ᾨδὴ η΄  Λύει τὰ δεσμὰ.
Σύνεισι  παιήν, εἰς τὸ πῦρ Χριστὸς πάλαι,
Ἤκει  σαφῶς νῦν σταυρὸν ὤμοις βαστάσας,
Σέβουσιν τοῦτον εὐσεβῶν πλήθη τρόμῳ
ἐν  χείρισι βλέποντες ὡς ζωῆς ξύλον,
μοχοῦντα ὑψωθῆναι εἰς σωτηρίαν.

Φωτιστικὸν φῶς ἥλιος κρύπτει πάλαι,
ἄφθιτον  αὐγὴν ἐν ξύλῳ Σταυροῦ ξένως,
Ἴδον σε  σῶτερ ἥλιον πρὸ ἡλίου,
Νῦν  πᾶσιν ἐξέλαμψεν ὁ Σταυρὸς δέ σου,
ἔχων τὸ  πατρικόν σου φῶς πεπηγμένον.

Ἴδεσθε  λαοὶ σταυρικὸν σεπτὸν ξύλον,
Σέβοντες αὐτὸ ὡς Θεοῦ δόξαν φόβῳ.
Ταθέντα  τούτῳ Χριστὸν εἰς σωτηρίαν,
Αἰγλήεντα παμφαίνοντα τῇ οἰκουμένῃ,
ὕμνοις  ἀνευφημοῦντες ὡς εὐεργέτῃ.

Ῥάνας  σταλαγμοὺς αἵματος Σταυροῦ ξύλῳ,
ὁ  πατρὸς υἱὸς τῆς τε μητρὸς ἀφθόρου,
ναόν με  δείξαις σταυρικῇ σου ἰσχύι,
χρανθέντα δευσοποιὰ τῆς σκαιωρίας,
ῥύστης  γὰρ ἡμῖν ἦκες ἐκ πατρὸς λόγος.
Τοῦ Ἁγίου.  Χεῖρας ἐκπετάσας.
Ὁλόκληρον θῦμα καὶ δεκτὸν, προσήγαγες Νικήτα πάνσοφε, καὶ ὁλοκάρπωμα γέγονας,  εὐωδίας τῷ δεσπότῃ σου, τῷ σταυρωθέντι δι΄ἡμᾶς, μετ΄εὐφροσύνης βοῶν· Εὐλογεῖτε  πάντα τὰ ἔργα Κυρίου τὸν Κύριον.

Νομίμως  ὡς θεῖος ἀριστεύς, ἐχθροῦ τὰς φάλαγγας καταστρεψάμενος, ἀξίως εἴληφας στέφανον,  τὸν τῆς νίκης τὸν ἀμάραντον, ἐκ ζωηφόρου δεξιᾶς, ᾗ νῦν παρέστηκας ἀνακράζων·  πάντα τὰ ἔργα ὑμνεῖτε τὸν Κύριον.

Ποθήσας  ἀσχέτως τὸν Χριστόν, τῷ τούτου αἵματι, τὸν σὸν κατέμιξας, καὶ τεμνόμενος  μάστιξι, καὶ ποικίλοις ἀναιρούμενος· ὧ περ καὶ νῦν ὡς μιμητής, συμβασιλεύεις  βοῶν· εὐλογεῖτε, πάντα τὰ ἔργα Κυρίου τὸν Κύριον.
Θεοτοκίον.
Ρύπον  τὸν τῆς φύσεως ἡμῶν, Χριστὸν κυήσασα τὸν μόνον ἄχραντον, σαφῶς ἀπέπλυνας ἄχραντε  Θεοτόκε παναμώμητε· καὶ Χερουβεὶμ καὶ Σεραφεὶμ, γέγονας ὕπερθεν, τῶν βοώντων  πάντα τὰ ἔργα ὑμνεῖτε τὸν Κύριον.
Ἄλλος.  Παῖδας εὐαγεῖς ἐν τῇ καμίνῳ...
Λύσας  τὰ σεβάσματα τῆς πλάνης, δεσμοῖς ἀντὶ σοῦ τὸν κατεχόμενον, Νικήτα ἀπέλυσας, καὶ  πρὸς τὴν πυρὰν χωρεῖς νεανικῶς πανόλβιε, ὥσπερ ἐν δρόσῳ βοῶν πανεύφημε· τὸν  Κύριον ὑμνεῖτε τὰ ἔργα καὶ ὑπερυψοῦτε, εἰς πάντας τοὺς αἰῶνας.

Ὁ μέγας  ἡμᾶς εἰς εὐωχίαν, Νικήτας ὁμοῦ συνεκαλέσατο, προθεὶς ὡς ἐδέσματα, τούτου τὰ  παλαίσματα, πνευματικῶς τρυφήσωμεν πιστοὶ και μέλψωμεν· τὸν Κύριον ὑμνεῖτε τὰ  ἔργα καὶ ὑπερυψοῦτε, εἰς πάντας τοὺς αἰῶνας.

Ὥριμος  θεόφρον ὥσπερ βότρυς, ληνοῖς ταῖς τοῦ μαρτυρίου συνθλιβόμενος, οἶνον κατανύξεως  τοῖς πιστοῖς ἀνέβλυσας, οὗπερ νῦν ἐμφορούμενοι, Χριστῷ κραυγάζομεν· Σὲ πάντες  εὐλογοῦμεν καὶ ὑπερυψοῦμεν εἰς πάντας τοὺς αἰῶνας.

Ἁγίων  εἰς ἅγια τραφεῖσα, ἁγίων τὸν ὑπεράγιον ἐκύησας, ἁγία θεόνυμφε, ὅθεν ἐν ἁγίαις  σε, φωναῖς πάντες κραυγάζομεν· Χαῖρε μητρόθεε, ἁγία Θεοτόκε παρθένε, χαῖρε τῶν  ἁγίων ἀγγέλων χαρμοσύνη.
Καταβασία.  Εὐλογεῖτε παῖδες.

ᾨδὴ θ΄  Χαίροις Ἄνασσα...
Ἴδμεν  θάλασσαν σταυρικῷ τύπῳ πάλαι,
Σύνεγγυς ἐγκρύψασαν ἐν βυθοῖς ξένως.
Τρυφῶντα τὸν τύραννον Ἰσραὴλ γόνῳ,
ἰδοὺ  σαφῶς δὲ, σταυρὸν ἰδόντες λόγου,
αἰνεῖν  πρόσιτε, συντρόμως ὑψούμενον.

Νέμοις  ἅπασι, σὴν θεόρρυτον χάριν,
ὤκιστα  πυρσεύσαν ἀμπλακημάτων,
νομήν  τε τὴν κάκιστον ἐξ ἁμαρτίας,
τὸ  σταυρικὸν γὰρ ᾔνεσαν πιστοὶ ξύλον,
ὃ  προβλέπουσιν, ἐνθέως ὑψούμενον.

Κάμφθητι υἱὲ παντάναξ ὑψημέδων,
Λιταῖς  τεκούσης, ἐν τῇ σταυροῦ ὑψώσει.
Εὑρεῖν  δίδου τε παῦλαν τῶν ἐναντίων,
οὕς περ  συνῆξεν ὁ ζῆλός σου ἐνταῦθα,
στεφθῶσι λαμπρῶς ὁ Σταυρὸς ὅταν λάμψῃ.
Τοῦ Ἁγίου.  Λίθος ἀχειρότμητος...
Ὅλον  ἐμαυτόν σοι προσφέρων, θεομακάριστε Νικήτα, ἵνα σε πλουτήσω προστάτην, πρὸς τὸν  Δεσπότην σῴζειν δυνάμενον, ἐκ πάσης περιστάσεως, καὶ σωτηρίας θείας πρόξενον.

Μάρτυς  ἀληθῶς χρηματίσας, τῆς ἀληθείας ἀθλοφόρε, τῇ ἐνυποστάτῳ καὶ σεπτῇ νῦν ἀληθείᾳ  χαἰρων παρίστασαι, τὰ τῶν ἀγώνων ἔπαθλα, σὺν παρρησίᾳ κομισάμενος.

Ὅρμῳ  γαληνῷ προσωρμίσθης, ἀναπαυσάμενος τῶν πόνων, καὶ στεφανηφόρος χορεύεις ἐν  παραδείσῳ, μετὰ μαρτύρων χοροῦ τοίνυν ὡς θεοδόξαστον, πάντες ἀξίως σε δοξάζομεν.

Νέμοις  μοι τὴν ἄφθονον χάριν, τοὺς τῶν ἐπαίνων σοι τοῖς λόγοις πλέξαντι προθύμως  στεφάνους, ῥυόμενός με τῆς ἁμαρτίας μου, καὶ τῶν δεινῶν μου πράξεων, ταῖς σαῖς  πρεσβείαις Παμμακάριστε.
Θεοτοκίον.
Νόμων  τῶν τῆς φύσεως δίχα, τὸν νομοδότην ἀποτίκτεις, σάρκα γεγονότα ἀτρέπτως,  δι΄εὐσπλαγχνίαν ἀνεξιχνίαστον, εὐλογημένη Ἄχραντε, δυσὶν οὐσίαις γνωριζόμενον.
Ἄλλος.  Ἅπας γηγενής...
Λῆξιν  προορῶν τὴν μέλλουσαν ἔνδοξε πρὸς τὰ προκείμενα σκάμματα εἰσέδραμες, τοῦ  μαρτυρίου βοῶν πρὸς Κύριον, ἐν ὁδῷ μαρτυρίου σου κατατερφθήσομαι, ὡς έν πλούτῳ  παντοίῳ φιλάνθρωπε, εἰς αἰῶνας αἰώνων δοξάζων σε.

Αἴνεσιν  Θεῷ προσφέρομεν σήμερον ἐπὶ τῇ μνήμη σου καὶ πανηγυρίζομεν, μεγαλομάρτυς, Νικήτα  πάνσοφε. Σὺ γὰρ καλῶς τετέλεκας τὸν δρόμον πάντιμε, καὶ τὴν πίστιν ἀσφαλῶς  τετήρηκας, καὶ τῆς νίκης τὸν στέφανον εἴληφας.

Ὅρμῳ  γαληνῷ σοφὲ προσεπέλασας ὑπερνηξάμενος τῶν βασάνων πέλαγος, καὶ σὺν πᾶσι τοῖς  θείοις μάρτυσι, καὶ τοῖς ἁγίοις ἅπασι φαιδρῶς παρίστασαι τῷ Κυρίῳ λύσιν  ἐξαιτούμενος, τῶν πταισμάτων τοῖς πίστει τιμῶσί σε.
Θεοτοκίον
Σῶσόν  με ἁγνή, Θεοῦ λοχεύτρια πίστει σοι μέλποντα. Χαῖρε οἰκητήριον τοῦ βασιλέως  Χριστοῦ πανύμνητε, χαῖρε ἡ θεία τράπεζα ἄρτον βαστάσασα ζωῆς κόρη, χαῖρε βάτε  ἄφλεκτε, χαῖρε πύλη Θεοῦ ἀδιόδευτε.
Καταβασία.  Μυστικῶς εἶ Θεοτόκε...

Ἐξαποστειλάριον. Γυναῖκες ακουτίσθητε.
Τῶν  ἀθλοφόρων καύχημα, μαρτύρων ἀγαλλίαμα, σὺ ἀνεδείχθης θεόφρον, ὡς ἀριστεύσας  κατ΄ἄμφω σταυρῷ περιφυκτόμενος, ἀλλὰ νῦν παριστάμενος, τῷ θρόνῳ τοῦ παντάνακτος,  σὺν ἐκλεκτῶν ταῖς χορείαις, τοὺς εὐφημοῦντάς σε σῶζε.
Ἕτερον. Τοῖς μαθηταῖς.
Ὥς  ἐτροπώσω πάνσοφε, τοῦ Σταυροῦ τῇ δυνάμει, βαρβαρικὴν θρασύτητα, καὶ τυράννων  μανίαν, μεγαλομάρτυς Νικήτα, καὶ ἡμῶν ταῖς εὐχαῖς σου, τὰ τῆς σαρκὸς κινήματα,  καὶ παθῶν τὰς ἐφόδους ἁμαρτιῶν, λύσιν παρεχόμενος ἀθλοφόρε, ὡς παρρησίαν ἄπλετον  πρὸς Θεὸν κεκτημένος.

Εἰς τοὺς αἴνους.  Πᾶσα πνοή. Ἱστῶμεν στίχους δ΄καὶ ψάλλομεν προσόμοια
Ἦχος α΄. Τῶν οὐρανίων ταγμάτων.
Τὸν  ἀλιτήριον μάρτυς κατεπολέμησας, τῇ παναλκίμῳ πίστει, τοῦ Σωτῆρος θεόφρον,  ὑπείσας ἀλγηδόνας ὅθεν σοφέ, τοὺς βαρβάρους ὑπέστρεψας, πρὸς τὸν τῶν ὅλων  δεσπότην καὶ ποιητήν, καὶ δοξάζουσιν αὐτὸν εὐμενῶς.

Τὰ  ἀκροθίνια μάρτυς ἐκ τῶν βαρβάρων Χριστῷ, δόξαν προσάξας ὤφθης, ἀθλητὰ θεηγόρε,  θανὼν ὑπὲρ Τριάδος· ὅθεν σαφῶς, καὶ τὸν στέφανον εἴληφας καὶ ὡς φωστὴρ  διαλάμπεις θεοπρεπῶς, ἐν τῷ κόσμῳ ἀξιάγαστε.

Τὴν  εὐσεβῆ πανοπλίαν ἀμφιεσάμενος, πρὸς πόλεμον ἐδείχθης Χριστοῦ τοῦ βασιλέως,  Νικήτα ἀθλοφόρε, ὥς περ ποτέ, Γεδεὼν ὁ παγκράτιστος, τῶν ἀλλοφύλων τὰ στίφη  καταβαλών, ῥωμαλέᾳ παρρησίᾳ σου.

Ῥωμαλαιότητι γνώμης σαρκὸς ὑπέταξας, καὶ τῶν βαρβάρων στίφη, ὦ Νικήτα τρισμάκαρ,  ὅθεν ἀνεδείχθης παναληθής, ἐκλογῆς σκεῦος τίμιον, τὰς δωρεὰς διανέμων πᾶσι σοφέ,  ἰαμάτων τοῖς τιμῶσί σε.
Δόξα ἦχος β΄
Δεῦτε  φιλομάρτυρες πάντες, καὶ τῶν θείων ἀγώνων οἱ ἐρασταί, τὸν ἐν μάρτυσι μέγαν, καὶ  τῆς νίκης ἐπώνυμον, ἱεραῖς μελῳδίαις Νικήταν εὐφημήσωμεν, ὅτι τὸν ἀλάστορα  τύραννον καταβαλών, τῇ ἰσχύι τοῦ Σταυροῦ. Τὰ βραβεῖα τῆς νίκης ἐδέξατο, καὶ ἐν  καμίνῳ πυρὸς παφλάζοντος ἐμβληθείς, ὁλοκάρπωμα θεῖον Κυρίῳ προσήνεκται, ὡς  στρουθίον ὀξύπτερον πετάσας, ἐν οὐρανοῖς μετ΄ἀγγέλων συναγάλλεται, πρεσβεύων  ἐκτενῶς τῷ Κυρίῳ, ὑπὲρ τῶν πίστει καὶ πόθῳ ἐκτελούντων αὐτοῦ τὴν παγγέραστον  μνήμην, τῆς ἐνδόξου ἀθλήσεως καὶ τὴν θήκην τῶν λειψάνων ἐκ πόθου  προσπτυσσομένων, ἰαμάτων χαρίσματα παντοδαπὰ πηγάζουσαι τοῖς προστρέχουσι τῷ  σεπτῷ αὐτοῦ τεμένει. Τούτῳ τῷ ὡς ἄλλον παράδεισον δεικνυμένῳ σήμερον μυριπνόους  ὀδμὰς ἀποπνέοντι, τῆς ἐνοικούσης αὐτῷ θείας χάριτος, ἀφ΄ἧς ἐμφορούμενοι, ταῖς  ψυχαῖς ὀσφραινόμεθα, αὐτὸν καταγεραίροντες λιγυφθόγγοις ἐν ᾄσμασι.
Καὶ  νῦν... ὁ αὐτός.
Σύ μου  σκέπη κραταιὰ ὑπάρχεις ὁ τριμερὴς Σταυρὸς τοῦ Χριστοῦ, ἁγίασόν με τῇ δυνάμει  σου, ἵνα πίστει καὶ πόθῳ προσκυνῶ καὶ δοξάζω  σε.

Δοξολογία μεγάλη καὶ ἀπόλυσις

Μεγαλυνάριον τοῦ ἁγίου.
Πάντων  νοσημάτων ἀπαλλαγὴν πόνων καὶ κινδύνων καὶ δαιμόνων ἐπιβολῆς, τὸν ναὸν τοῦτον  πιστοῖς πᾶσι ἐδείξω, Νικήτα ἀθλοφόρε, φάρμακον ἕτοιμον.
Τοὺς ἐν  τῷ ναῷ σου τῷ ἱερῷ ἀθλητὰ Νικήτα, ἐρχομένους πανευλαβῶς, χάριν βοηθείας, λιταῖς  θείαις παράσχου ταῖς σαῖς πρὸς τὸν δεσπότην, πᾶσιν ἀντίληψιν.

Κοινωνικόν.  Εἰς μνημόσυνον αἰώνιον.

</document>
