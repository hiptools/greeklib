<?xml version="1.0" encoding="UTF-8"?>
<document book="min_ext" part="sep" name="20b_sep" title="Μνήμη τοῦ Ἁγίου ἐνδόξου Μεγαλομάρτυρος Εὐσταθίου καὶ τῆς Συνοδίας αὐτοῦ.">
Τῌ Κ' ΤΟΥ ΣΕΠΤΕΜΒΡΙΟΥ
Μνήμη τοῦ Ἁγίου  ἐνδόξου Μεγαλομάρτυρος

ΕΥΣΤΑΘΙΟΥ καὶ  τῆς Συνοδείας αὐτοῦ

ΕΝ Τῼ Μ1ΚΡῼ  ΕΣΠΕΡΙΝῼ

Ἱστῶμεν Στίχους 6' καὶ  ψάλλομεν τὰ ἑξῆς Προσόμοια.
Ἦχος β'. Ὅτε ἐκ  τοῦ ξύλου.
Ὅτε δι'  ἐλάφου ἐν Σταυρῷ, ὤφθη ὁ Χριστός σοι καλῶν σε, πρὸς θείαν δόξαν σοφέ, τότε  χαίρων ἔσπευσας, τούτου τοῖς ἴχνεσι, καὶ διψῶσα ὡς ἔλαφος, τῆς θεογνωσίας, ὕδωρ  τὸ ἀθάνατον, προθύμως πέπωκας• ὅθεν, καὶ μετέδωκας τούτου, σὺν τῇ ὁμοζύγῳ τοῖς  τέκνοις, οἷα ὁμοψύχοις σοι Εὐστάθιε.

Ὅτε τῶν τοῦ  βίου ἀγαθῶν, πᾶσαν τὴν οὐσίαν ἡρπάγης, ὡς ὁ Ἰὼβ ὁ κλεινός, τότε τὸν πτωχεύσαντα,  Λόγον μιμούμενος, ὑπομένεις στερρότατα, πειρασμῶν πικρίαν, παίδων σου  στερούμενος, καὶ τῆς εὐνέτιδος· ὅθεν, γεγονὼς ἐπὶ ξένης, ὤφθης μεγαλόφρων ἐν  πᾶσι, πίστεως Εὐστάθιε τῇ χάριτι.

Ὅτε τοὺς  φιλτάτους σου υἱούς, σὺν τῇ εὐκλεεῖ ὁμοζύγῳ, σώους ἀπέλαβες, τότε ἀκαθαίρετον,  Μαρτύρων ὅμιλον, στρατηγὸς ὥσπερ ἄριστος, λαμπρῶς συνεστήσω, πρὸς τὸν τῆς  ἀθλήσεως, ἀγῶνα μέγιστον· ὅθεν, παρετάξασθε ἅμα, κατὰ τῶν ἀρχῶν τῶν τοῦ σκότους,  καὶ τροπαιοφόροι ἀνεδείχθητε.

Ὅτε  εἰσεδράμετε στερρῶς, ἐν τῷ χαλκουργήματι ἅμα, τῷ πυρωθέντι σφοδρῶς, τότε πρὸς  οὐράνιον, ἀναψυχὴν ἐν χαρᾷ, καὶ πρὸς ἔαρ αἰώνιον, οἷα νικηφόροι Μάρτυρες  ἐδράμετε, λαμπρῶς θεούμενοι, μέγιστε Εὐστάθιε μάκαρ, μετὰ τῶν ἁγίων υἱῶν σου,  καὶ τῆς ὁμοζύγου τῆς θεόφρονος.
Δόξα...  Ἦχος α΄
Τῆς τοῦ  Παύλου ἠξιωμένος κλήσεως, τοῦ φανέντος σοι τοῖς ἴχνεσιν, εὐσεβῶς ἠκολούθησας,  Εὐστάθιε μάκαρ· Ὅθεν τοὺς οἰκείους παιδεύων υἱούς, σὺν τῇ συζύγῳ ἔλεγες· οὐκ  ἄξια τὰ παθήματα τοῦ νῦν καιροῦ, πρὸς τὴν μέλλουσαν δόξαν, ἀποκαλυφθῆναι ἡμῖν·  σκοπήσωμεν οὖν ἡμῶν τὴν κλῆσιν, ὅτι οὐκ ἐκ σαρκὸς καὶ αἵματος, ἀλλ΄ ἄνωθεν  ἐγένετο ἡμῖν, παρὰ τοῦ ἀψευδῶς ἐπαγγειλαμένου δοῦναι τὴν βασιλείαν αὐτοῦ, τοῖς  αὐτῷ πειθαρχοῦσι, Χριστοῦ τοῦ Θεοῦ, καὶ Σωτῆρος τῶν ψυχῶν ἡμῶν.
Καὶ νῦν... Ὁ αὐτός. Τῆς Ἑορτῆς.
Προτυπῶν τὸν  Σταυρόν σου Χριστέ, ὁ Πατριάρχης Ἰακώβ, τοῖς ἐγγόνοις τὴν εὐλογίαν χαριζόμενος,  ἐπὶ ταῖς κάραις ἐναλλάξ, τὰς χεῖρας ἐπέθηκε· τοῦτον δε Σωτὴρ ἡμεῖς, σήμερον  ἀνυψοῦντες κραυγάζομεν· Δώρησαι τῷ φιλοχρίστῳ Βασιλεῖ τὸ νῖκος, ὡς Κωνσταντίνῳ  τὸ τρόπαιον. Ι

Ἀπόστιχα.
Ἦχος β'. Οἶκος  τοῦ Ἐφραθᾶ.
Ἄνωθεν ὁ  Χριστός, ἀγρεύει σε παμμάκαρ, πρὸς γνῶσιν ἀληθείας, τοὺς ἱλαρούς σου τρόπους,  δεξάμενος Εὐστάθιε.
Στίχ. Δίκαιος ὡς  φοίνιξ ἀνθήσει καὶ ὡσεὶ κέδρος ἡ ἐν τῷ Λιβάνῳ πληθυνθήσεται.
Πύργος  ὑπομονῆς, καὶ πέτρα καρτερίας, Εὐστάθιε ἐφάνης, ἐν χάριτι τῇ νέᾳ, ἄλλος Ἰὼβ  δεικνύμενος.
Στίχ. Θαυμαστὸς ὁ Θεὸς  ἐν τοῖς Ἁγίοις αὐτοῦ.
Θύματα  λογικά, σὺν τῇ συμβίῳ φέρεις, τοὺς σοὺς βλαστοὺς παμμάκαρ, ἀθλητικως Κυρίῳ, μεθ'  ὧν λαμπρῶς δεδόξασαι.
Δόξα ...  Τριαδικόν.
Σὑνθρονε  Βασιλεῦ, Πάτερ Υἱὲ καὶ Πνεῦμα, Τριὰς ὑπεραγία, ἐλεησον τὸν κόσμον, λιταῖς τῶν  Ἀθλοφόρων σου.
Καὶ νῦν... Θεοτοκίον.
Σάρκα ἐκ τῶν  ἁγνῶν, αἱμάτων σου ὁ Λόγος, ἀναλαβὼν Παρθένε, Σταυρῷ ἐξετανύθη, εἰς κόσμου  ἀπολύτρωσιν.

Ἀπολυτίκιον.
Ἦχος α'. Τῆς  ἐρήμου πολίτης.
Ἀγρευθεὶς  οὐρανόθεν πρὸς εὐσέβειαν ἔνδοξε, τῇ τοῦ σοὶ ὀφθέντος δυνάμει, δι' ἐλάφου  Εὐστάθιε, ποικίλους καθυπέστης πειρασμούς, καὶ ἤθλησας λαμπρῶς ὑπὲρ Χριστοῦ, σὺν  τῇ θείᾳ σου συμβίῳ καὶ τοῖς υἱοῖς, φαιδρύνων τοὺς βοῶντάς σοι· Δόξα τῷ δεδωκότι  σοι ἰσχύν, δόξα τῷ σὲ στεφανώσαντι, δόξα τῷ δείξαντί σε ἐν παντί, Ἰὼβ παμμάκαρ  δεύτερον.
Ἕτερον  Ἦχος δ'. Ταχὺ προκατάλαβε.
Οἱ Μάρτυρές  σου Κύριε, ἐν τῇ ἀθλήσει αὐτῶν, στεφάνους ἐκομίσαντο τῆς ἀφθαρσίας, ἐκ σοῦ τοῦ  Θεοῦ ἡμῶν· σχόντες γὰρ τὴν ἰσχύν σου, τοὺς τυράννους καθεῖλον· ἔθραυσαν καὶ  δαιμόνων, τὰ ἀνίσχυρα θράση. Αὐτῶν ταῖς ἱκεσίαις, Χριστὲ ὁ Θεός, σῶσον τὰς ψυχὰς  ἡμῶν.

ΕΝ Τῼ ΜΕΓΑΛῼ  ΕΣΠΕΡΙΝῼ

Μετὰ τὸν Προοιμιακόν, τό,  Μακάριος ἀνήρ. Εἰς δὲ τό, Κύριε ἐκέκραξα, ἱστῶμεν Στίχους στ' καὶ ψάλλομε τὰ ἑξῆς Προσόμοια.
Ἦχος α'. Ὢ τοῦ  παραδόξου θαύματος!
Ὤ τοῦ  παραδόξου θαύματος! ὁ Σταυρῷ προσπαγείς ἐν αὐτῷ τεθέαται, ὁ σώσας κόσμον φθορᾶς,  καὶ φωνῇ κέκληκεν, Εὐστάθιον τὸν σοφόν, πρὸς μετοχὴν τῆς αὐτοῦ ἀγαθότητος,  δεξάμενος εὐμενῶς, τῆς πολιτείας αὐτοῦ τὴν χρηστότητα· δι΄ ἐλάφου γὰρ ἀγρεύει,  τοῦτον πρὸς τὰ κρείττονα, καὶ παθῶν τῶν οἰκείων, εὐκλεῆ δείκνυσι Μάρτυρα.

Βαβαὶ τῆς σῆς  καρτερίας σοφέ! Σὺ γὰρ ὥσπερ πόλις ἤνεγκας ἀχείρωτος, τὴν ἔφοδον πειρασμῶν,  στερρῷ φρονήματι, καὶ ᾔσχυνας ὡς Ἰώβ, τῇ εὐσταθείᾳ τῇ σῇ τὸν πειράζοντα, τὸν  πλοῦτον ἀφαιρεθείς, καὶ τοὺς φιλτάτους υἱοὺς καὶ τὴν σύνευνον· καὶ Χριστὸν  ὁμολογήσας, σὺν αὐτοῖς Εὐστάθιε, μαρτυρίου τὸ θεῖον, ἀνεδήσασθε διάδημα.

Ὑμῶν ὑμνοῦμεν  τὴν ἕνωσιν, δι' ἧς ἁρμονία, Ἄθλητῶν τετράστιχος, ὡς γένος εὐλογητόν, ὄντως  ἐδείχθητε· ἀγάπῃ γὰρ θεϊκῇ, καὶ εὐσεβείᾳ λαμπρῶς συγκροτούμενοι, ἠθλήσατε  καρτερῶς, διὰ πυρὸς τὸν ἀγῶνα τελέ σαντες. Εὐστάθιε γενναιόφρον, Θεοπίστη  πάνσεμνε, καὶ Θεόπιστε μάκαρ, καὶ Ἀγάπιε τρισόλβιε.
Προσόμοια.
Ἦχος δ'. Ἔδωκας  σημείωσιν.
Ἄνωθεν ἡ  κλῆσίς σου, οὐκ ἀπ' ἀνθρώπων Εὐστάθιε, ἀλλ' αὐτός σοι ὀπτάνεται, Χριστὸς ὁ  φιλάνθρωπος, καὶ ἀγρεύει μάκαρ, πίστεως δικτύοις, καὶ τῷ βαπτίσματι αὐτοῦ,  ἀποκαθάρας τάς ἁμαρτίας σου, πρὸς βίου πειρατήριον, ὑπομονήν σοι προτείνεται, ὁ  Δεσπότης καὶ δείκνυσι, νικητὴν περιβόητον.

Χαίρων ἐν  νεότητι, τῆς ἀρετῆς τὸ γυμνάσιον, ὑπεδέξω Εὐστάθιε, τῶν παίδων στερούμενος, καὶ  τῆς σῆς συζύγου, τὴν αἰχμαλωσίαν, ὑπενεγκὼν καρτερικῶς, καὶ ὑπομείνας θητείαν  ἄτιμον, ἀλλά σε παναοίδιμε, ἡ ἐν πολέμοις ἀνδρεία σου, ποθητὸν κατεστήσατο, καὶ  λαμπρῶς ἐπανήγαγε.

Θεῖον ὡς  θυμίαμα, διὰ πυρὸς εὐωδέστατον,  καὶ τερπνὸν ὁλοκάρπωμα, θυσία εὐπρόσδεκτος, προσφορά τε ζῶσα, καὶ τελειοτάτη, σὺ προσηνέχθης τῷ Θεῷ, πανοικεσίᾳ  καρποφορούμενος· διό σε ἡ οὐράνιος, νῦν κατοικία Εὐστάθιε, σὺν τοῖς σοῖς εἰσεδέξατο, καὶ Ἁγίων  στρατεύματα.
Δόξα ...  Ἦχος β΄
Ὁ δεύτερος  Ἰὼβ Εὐστάθιος, τὸν βίον τοὺς ἄθλους καὶ τοὺς στεφάνους, εἰς προτροπὴν ἀρετῶν,  ἑαυτὸν ἡμῖν προέθηκε, καὶ στήλην καρτερίας, ὑπερβὰς ἀληθῶς τὸν Ἰώβ, τῇ ἀρετῇ σὺν  τῇ συζύγῳ, καὶ τοῖς τέκνοις• ὁ πιστὸς ἐν βίῳ, καὶ ἀκράδαντος ἐν πειρασμοῖς, καὶ  ἐν ἀθλήσει νικηφόρος· ὃν προσάξωμεν εἰς πρεσβείαν Χριστῷ, τοῦ δωρηθῆναι ταῖς  ψυχαῖς ἡμῶν φωτισμόν, καὶ ἱλασμὸν τῶν πλημμελημάτων.
Καὶ νῦν... Ὁ αὐτός. Τῆς Ἑορτῆς.
Δεῦτε ἅπαντα  τὰ ἔθνη, τὸ εὐλογημένον ξύλον προσκυνήσωμεν, δι΄ οὗ γέγονεν ἡ αἰώνιος  δικαιοσύνη· τὸν γὰρ Προπάτορα Ἀδάμ, ὁ ἀπατήσας ἐν ξύλῳ, τῷ Σταυρῷ δελεάζεται·  καὶ πίπτει κατενεχθεὶς πτῶμα ἐξαίσιον, ὁ τυραννίδι κρατήσας, τοῦ βασιλείου  πλάσματος. Αἵματι Θεοῦ, ὁ ἰὸς τοῦ ὄφεως ἀποπλύνεται· καὶ κατάρα λέλυται,  καταδίκης δικαίας, ἀδίκῳ δίκῃ, τοῦ δικαίου κατακριθέντος· ξύλῳ γὰρ ἔδει, τὸ  ξύλον ἰάσασθαι, καὶ πάθει τοῦ ἀπαθοῦς, τὰ ἐν ξύλῳ λῦσαι πάθη τοῦ κατακρίτου.  Ἄλλὰ δόξα Χριστὲ Βασιλεῦ, τῇ περὶ ἡμᾶς σου φρικτῇ οἰκονομίᾳ, δι΄ ἧς ἔσωσας  πάντας, ὡς ἀγαθὸς καὶ φιλάνθρωπος.

Εἴσοδος, Φῶς ἱλαρόν..., τὸ Προκείμενον τῆς ἡμέρας, καὶ τὰ Ἀναγνώσματα.

Προφητείας  Ἡσαΐου τὸ Ἀνάγνωσμα.
(Κεφ.μγ'9.)
Τάδε λέγει  Κύριος• Πάντα τὰ ἔθνη συνηχθησαν ἅμα, καὶ συναχθήσονται ἄρχοντες ἐξ αὐτῶν. Τίς  ἀναγγελεῖ ταῦτα ἐν αὐτοῖς; ἢ τὰ ἐξ ἀρχῆς, τίς ἀκουστὰ ποιήσει ὑμῖν; Ἀγαγέτωσαν  τοὺς μάρτυρας αὐτῶν, καὶ δικαιωθὴ-τωσαν, καὶ εἰπάτωσαν ἀληθῆ. Γίνεσθέ μοι  μάρτυρες, καὶ ἐγὼ μάρτυς Κύριος ὁ Θεός, καὶ ὁ παῖς μου, ὃν ἐξελεξάμην, ἵνα  γνῶτε, καὶ πιστεύσητε, καὶ συνῆτε, ὅτι ἐγώ εἰμι. Ἔμπροσθέν μου οὐκ ἐγένετο ἄλλος  Θεός, καὶ μετ' ἐμὲ οὐκ ἔσται. Ἐγώ εἰμι ὁ Θεός, καὶ οὐκ ἔστι πάρεξ ἐμοῦ ὁ σῴζων.  Ἐγὼ ἀνήγγειλα καὶ ἔσωσα, ὠνείδισα, καὶ οὐκ ἦν ἐν ὑμῖν ἀλλότριος. Ὑμεῖς ἐμοὶ  μάρτυρες, καὶ ἐγὼ Κύριος ὁ Θεός· ὅτι ἀπ΄ ἀρχῆς ἐγώ εἰμι, καὶ οὐκ ἔστιν ὁ ἐκ τῶν  χειρῶν μου ἐξαιρούμενος. Ποιήσω, καὶ τίς ἀποστρέψει αὐτό; Οὕτω λέγει Κύριος ὁ  Θεός, ὁ λυτρούμενος ἡμᾶς, ὁ Ἅγιος τοῦ Ἰσραήλ.

Σοφίας  Σολομῶντος τὸ Ἀνάγνωσμα.
(Κεφ. Γ΄ 1.)
Δικαίων ψυχαὶ  ἒν χειρὶ Θεοῦ, καὶ οὐ μὴ ἅψηται αὐτῶν βάσανος. Ἔδοξαν ἐν ὀφθαλμοῖς ἀφρόνων  τεθνάναι, καὶ ἐλογίσθη κάκωσις ἡ ἔξοδος αὐτῶν, καὶ ἡ ἀφ' ἡμῶν πορεία σύντριμμα·  οἱ δέ εἰσιν ἐν εἰρήνῃ. Καὶ γὰρ ἐν ὄψει ἀνθρώπων ἐὰν κολασθῶσιν, ἡ ἐλπὶς αὐτῶν  ἀθανασίας πλήρης. Καὶ ὀλίγα παιδευθέντες, μεγάλα εὐεργετηθήσονται· ὅτι ὁ Θεὸς  ἐπείρασεν αὐτούς, καὶ εὗρεν αὐτοὺς ἀξίους ἑαυτοῦ. Ὡς χρυσὸν ἐν χωνευτηρίῳ  ἐδοκίμασεν αὐτούς, καὶ ὡς ὁλοκάρπωμα θυσίας προσεδέξατο αὐτούς. Καὶ ἐν καιρῷ  ἐπισκοπῆς αὐτῶν ἀναλάμψουσι, καὶ ὡς σπινθῆρες ἐν καλάμῃ διαδραμοῦνται. Κρινοῦσιν  ἔθνη, καὶ κρατήσουσι λαῶν, καὶ βασιλεύσει αὐτῶν Κύριος εἰς τοὺς αἰῶνας. Οἱ  πεποιθότες ἐπ΄ αὐτῷ, συνήσουσιν ἀλήθειαν, καὶ οἱ πιστοὶ ἐν ἀγάπῃ προσμενοῦσιν  αὐτῷ· ὅτι χάρις καὶ ἔλεος ἐν τοῖς ὁσίοις αὐτοῦ, καὶ ἐπισκοπὴ ἐν τοῖς ἐκλεκτοῖς  αὐτοῦ.

Σοφίας  Σολομῶντος τὸ Ἀνάγνωσμα.
(Κεφ. γ.' 15.)
Δἴκαιοι εἰς  τὸν αἰῶνα ζῶσι, καὶ ἐν Κυρίῳ ὁ μισθὸς αὐτῶν, καὶ ἡ φροντὶς αὐτῶν παρὰ Ὑψίστῳ.  Διὰ τοῦτο λήψονται τὸ βασίλειον τῆς εὐπρεπείας, καὶ τὸ διάδημα τοῦ κάλλους ἐκ  χειρὸς Κυρίου· ὅτι τῇ δεξιᾷ αὐτοῦ σκεπάσει αὐτούς, καὶ τῷ βραχίονι ὑπερασπιεῖ  αὐτῶν. Λήψε-ται πανοπλίαν τὸν ζῆλον αὐτοῦ, καὶ ὁπλοποιήσει τὴν κτίσιν εἰς ἄμυναν  ἐχθρῶν. Ἐνδύσεται θώρακα, δικαιοσύνην, καὶ περιθήσεται κόρυθα, κρίσιν  ἀνυπόκριτον. Λήψεται ἀσπίδα ἀκαταμάχητον, ὁσιότητα· ὀξυνεῖ δὲ ἀπότομον ὀργὴν εἰς  ῥομφαίαν. Συνεκπολεμήσει αὐτῷ ὁ κόσμος ἐπὶ τοὺς παράφρονας. Πορεύσονται εὔστοχοι  βολίδες ἀστραπῶν, καὶ ὡς ἀπὸ εὐκύκλου τόξου τῶν νεφῶν, ἐπὶ σκοπὸν ἁλοῦνται, καὶ  ἐκ πετροβόλου θυμοῦ πλήρεις ῥιφήσονται χάλαζαι. Ἀγανακτήσει κατ' αὐτῶν ὕδωρ  θαλάσσης· ποταμοὶ δὲ συγκλύσουσιν ἀποτόμως. Ἀντιστήσεται αὐτοῖς πνεῦμα δυνάμεως,  καὶ ὡς λαῖλαψ ἐκλικμήσει αὐτούς, καὶ ἐρημώσει πᾶσαν τὴν γῆν ἀνομία, καὶ ἡ  κακοπραγία περὶ-τρέψει θρόνους δυναστῶν. Ἀκούσατε οὖν βασιλεῖς, καὶ σύνετε·  μάθετε δικασταὶ περάτων γῆς• ἐνωτίσασθε οἱ κρατοῦντες πλήθους, καὶ γεγαυρωμένοι  ἐπὶ ὄχλοις ἐθνῶν ὅτι ἐδόθη παρὰ Κυρίου ἡ κράτησις ὑμῖν, καὶ ἡ δυναστεία παρὰ  Ὑψίστου.

Εἰς τὴν Λιτήν.
Ἰδιομελα. Ἦχὸς  α΄
Ὁ τῆς  εὐσταθείας ἐπώνυμος, καὶ τῆς ὑπομονῆς ὑπογραμμός, Εὐστάθιος ὁ ἔνδοξος, εἰς  εὐφημίαν πρόκειται· δεῦτε οὖν φιλέορτοι, οἱ πρὸς εὐσέβειαν γυμναζόμενοι, τῷ  τούτου ὑποδείγματι, ἰσχύσωμεν ἐν πᾶσι· κλήσει γὰρ ἁγίᾳ, στρατευσάμενος Χριστῷ,  νομίμως ἠγωνίσατο, ἐν τῷ σταδίῳ τῆς πίστεως• καὶ ἐν πειρασμοῖς μεγαλόφρων  φανείς, καὶ ἐν ἀθλήσει
περιφανὴς  ἀναδειχθείς, τὸν καλέσαντα Ἅγιον, δι΄ ἀμφοτέρων δοξάζει· καὶ πανοικεσίᾳ  δοξασθείς, σὺν αὐτοῖς πρεσβεύει, ὑπὲρ τῶν ψυχῶν ἡμῶν.
Ἦχος β'.
Ἀπ' οὐρανοῦ  τὴν κλῆσιν ὡς ἔσχηκας, οὐρανόφρων αὐτίκα ὤφθης, θέοφρον Εὐστάθιε· τῇ δι' ἐλάφου  γὰρ ἐμφανείᾳ, τοῦ δι΄ἡμᾶς Σταυρῷ ὁμιλήσαντος, τὴν θείαν ἠλλοιώθης ἀλλοίωσιν, τὸν  παλαιὸν ἀποθέμενος ἄνθρωπον· καὶ τῷ φωτὶ τῆς εὐσεβείας, τοὺς σοὺς υἱοὺς  προσαγαγών, τὴν σύνευνον συμμέτοχον εἰργάσω, τῶν καλῶν ὧν ἔτυχες· καὶ ποικίλως  δοκιμασθείς, καὶ στερρῶς ἀνδραγαθήσας, στρατιώτης ἄριστος, τοῦ Βασιλέως τῶν  οὐρανῶν ἐγένου. Ἂλλ' ὦ Μαρτύρων ἐγκαλλώπισμα, ἀπαύστως ἱκέτευε, ὑπὲρ τῶν ψυχῶν  ἡμῶν.
Ἦχος γ΄
Τῆς εὐσεβείας  τὸ γυμνάσιον, εὐσταθῶς διανύων, ταῖς τοῦ ἐχθροῦ ἐπιθέσεσιν, ἀκλόνητος ὤφθης  Εὐστάθιε· ἐν γὰρ πολλῇ ὑπομονῇ, καὶ φρονήματι ἀκλινεῖ, τὸν Σταυρὸν αἴρων τοῦ  Χριστοῦ, τῶν παθῶν αὐτοῦ σύμμορφος ἐγένου, ὁμιλήσας ποικίλαις θλίψεσι καὶ  μαρτυρικῶς ἀριστεύσας, τῆς ἀσεβείας τὸ κράτος ἐθριάμβευσας, πανοικεὶ  ἀγωνισάμενος. Ἀλλ' ὡς τοῦ ξύλου τῆς ζωῆς ἀπολαύων, πρέσβευε Μεγαλομάρτυς,  σώζεσθαι τοὺς τιμῶντάς σε.
Ἦχος δ'.
Τί ς μὴ  μακαρίσει σου, τὸν πανόλβιον τρόπον Εὐστάθιε; ὅτι γενναίως ὑπήνεγκας, τοῦ  ἀρχεκάκου ἐχθροῦ τὰς προσβολάς· τῆς γὰρ συζύγου καὶ τῶν τέκνων, τὴν στέρησιν οὐκ  ἐδυσφόρησας, ἀλλ' ἐβόας τὴν εὐχάριστον φωνὴν τοῦ Ἰὼβ· Γυμνὸς ἐξῆλθον ἐκ κοιλίας  μητρός μου, γυμνὸς καὶ ἀπελεύσομαι, πρὸς τὸν μόνον Δημιουργόν, καὶ Σωτῆρα τῶν  ψυχῶν ἡμῶν.
Δόξα...  Ἦχος πλ. δ΄
Τῷ ἀδύτῳ  γνόφῳ εἰσδύς, καὶ τῷ τῆς δικαιοσύνης Ἡλίῳ οἰκειωθείς, τῇ ἐξ ὕψους νοητῶς  φανείσῃ, διὰ ζῴου εἰκόνι, θείως προσψαύσας, ἔμπνους εἰκὼν ὑπῆρξας, παμμάκαρ  Εὐστάθιε· ὅθεν τὴν ἐκ Πνεύματος καὶ ὕδατος, ἐσχηκὼς ἐνέργειαν, τῷ μαρτυρικῷ τε  λουσάμενος αἵματι, ταῖς οὐρανίαις κατηξίωσαι συγχορεύειν, τῶν Ἀγγέλων  ὁμηγύρεσιν· ἐν ᾧ καὶ ἡμᾶς προσοικείωσον, τῷ Σωτῆρι Χριστῷ τῷ Θεῷ ἡμῶν.
Καὶ νῦν... Ὁ αὐτὸς Τῆς Ἑορτῆς.
Ἡ φωνὴ τοῦ  Προφήτου σου Μωϋσέως ὁ Θεός, πεπλήρωται ἡ λέγουσα· Ὀψεσθε τὴν ζωὴν ὑμῶν  κρεμαμένην, ἀπέναντι τῶν ὀφθαλμῶν ὑμῶν. Σήμερον Σταυρὸς ὑψοῦται, καὶ κόσμος ἐκ  πλάνης ἠλευθέρωται. Σήμερον τοῦ Χριστοῦ, ἡ Ἀνάστασις ἐγκαινίζεται, καὶ τὰ πὲρατα  τῆς γῆς ἀγάλλονται, ἐν κυμβάλοις Δαβιτικοῖς, ὕμνον σοι προσφέροντα καὶ λέγοντα·  Εἰργάσω σωτηρίαν ἐν μέσῳ τῆς γῆς ὁ Θεός, Σταυρὸν καὶ τὴν Ἀνάστασιν· δι΄ ὧν ἡμᾶς  ἔσωσας, ἀγαθὲ καὶ φιλάνθρωπε. Παντοδύναμε Κύριε, δόξα σοι.

Εἰς τὸν Σ τ ί χ ο ν,  Στιχηρὰ Προσόμοια.
Ἦχος πλ. α'.  Χαίροις ἀσκητικῶν.
Χαίροις ὁ  οὐρανόθεν κληθείς, ὥσπερ ὁ Παῦλος παραδόξους Εὐστάθιε, καὶ βίῳ λαμπρῷ δοξάσας,  καὶ δι' ἀγώνων στερρῶν, τὸν καλέσαντά σε Μάρτυς Ἅγιον· αὐτὸς γὰρ ὁ Κύριος,  ἐπινεύσας τοῖς τρόποις σου, ἐπιφανείς σοι, τῆς αὐτοῦ ἀγαθότητος, ἐκκαλύπτει σοι,  τὴν ἀμέτρητον ἄβυσσον· ὅθεν αὐτοῦ τοῖς ἴχνεσι, πιστῶς ἠκολούθησας, καὶ μαρτυρίου  τὸν δρόμον, πανοικεσίᾳ διήνυσας, ἀπαύστως πρεσβεύων, ταῖς ψυχαῖς ἡμῶν δοθῆναι,  τὸ μέγα ἔλεος.
Στίχ. Θαυμαστὸς ὁ Θεὸς  ἐν τοῖς Ἁγίοις αὐτοῦ.
Χαίροις  ὑπομονῆς ἀρραγοῦς, πύργος ἀκλόνητος καὶ ἔπαλξις ἄσειστος· ἡ πέτρα τῆς καρτερίας,  ὁ του Ἰὼβ μιμητής, καὶ εἰκὼν ἐν πᾶσιν ἀπαράμιλλος· ἀνδρείως ὑπέστης γάρ, τὴν τοῦ  πλούτου ἀφαίρεσιν, καὶ ὁμοζύγου, καὶ υἱῶν σου τὴν στέρησιν, ὥσπερ ἄσαρκος,  Ἀθλοφόρε Εὐστάθιε· ὅθεν ὁ μεγαλόδωρος, σὲ αὖθις ἀνύψωσε, καὶ τοὺς φιλτάτους  οἰκείους, σώους σοι Μάρτυς ἀπέδωκε• μεθ' ὧν καὶ ἀθλήσας, τῆς ἀφθάρτου βασιλείας,  σὰ κατηξίωσαι.
Στίχ. Τοῖς 'Ἁγίοις  τοῖς ἐν τῇ γῇ αὐτοῦ ἐθαυμάστωσεν ὁ Κύριος.
Χαίροις ῥίζα  τερπνὴ ἀληθῶς, ἐξ ἧς ἐβλάστησαν ὡς ἄνθη πανεύοσμα, εὐφραίνοντα εὐωδίᾳ, ἀθλητικῶν  ἀγαθῶν, τὸ τῆς Ἐκκλησίας ἅπαν πρόσωπον, υἱῶν σου Εὐστάθιε, ἡ δυὰς ἡ ὑπέρτιμος,  σὺν Ἀγαπίῳ, ὁ θεόφρων Θεόπιστος, οἱ τὸν δόλιον, καταισχύναντες δράκοντα· ἅμα γὰρ  ἠγωνίσασθε, μιᾷ ψυχῇ χαίροντες, σὺν τῇ σεμνῇ Θεοπίστῃ, τῇ εὐκλεεῖ ὁμοζύγῳ σου,  ὁμοῦ δυσωποῦντες, ταῖς ψυχαῖς ἡμῶν δοθῆναι, τὸ θεῖον ἔλεος.
Δόξα...  Ἦχος πλ. β'.
Ἀδαμάντινε  τὴν ψυχήν, πῶς σε κατ' ἀξίαν ἐπαινέσωμεν; τὴν γὰρ φύσιν ὑπερέβης, χρημάτων καὶ  παίδων, καὶ τῆς συμβίου στερούμενος, τὴν μακαρίαν ἐκείνην, καὶ ἀοίδιμον φωνήν,  τοῦ Ἰὼβ ἐξεβόησας· Ὁ Κύριος ἔδωκεν, ὁ Κύριος ἀφείλετο· ὡς τῷ Κυρίῳ ἔδοξεν, οὕτω  καὶ ἐγένετο. Ἀλλ' ὃν ἠγάπησας Θεόν, καὶ ὃν θερμῶς ἐπεπόθησας, πάλιν σοι τοὺς  φιλτάτους ἐδωρήσατο, συναθλητὰς γενέσθαι σοι προμηθευσάμενος· μεθ' ὧν διὰ  ποικίλων βασάνων, τὸ μακάριον τέλος διήνυσας. Αὐτοὺς καὶ συμπρεσβευ-τάς σου  λαβόμενος, καρτερόψυχε Εὐστάθιε, δυσώπησον λυτρωθῆναι ἡμᾶς, τῶν ἀνομιῶν ἡμῶν.
Καὶ νῦν... Ὁ αὐτός. Τῆς Ἑορτῆς.
Σήμερον  προέρχεται ὁ Σταυρὸς τοῦ Κυρίου, καὶ πιστοὶ εἰσδέχονται αὐτὸν ἐκ πόθου, καὶ  λαμβάνουσιν ἰάματα, ψυχῆς τε καὶ σώματος, καὶ πάσης μαλακίας. Αὐτὸν ἀσπασώμεθα  τῇ χαρᾷ καὶ τῷ φόβῳ· φόβῳ διὰ τὴν ἁμαρτίαν, ὡς ἀνάξιοι ὄντες· χαρᾷ δὲ διὰ τὴν  σωτηρίαν, ἣν παρέχει τῷ κόσμῳ, ὁ ἐν αὐτῷ προσπαγεὶς Χριστὸς ὁ Κύριος, ὁ ἔχων τὸ  μέγα ἔλεος.

Ἀπολυτίκιον.  Ἦχος α’ Τῆς ἐρήμου πολίτης.
Ἀγρευθεὶς  οὐρανόθεν πρὸς εὐσέβειαν ἔνδοξε, τῇ του σοὶ ὀφθέντος δυνάμει, δι' ἐλάφου  Εὐστάθιε, ποικίλους καθυπέστης πειρασμούς, καὶ ἤθλησας λαμπρῶς ὑπὲρ Χριστοῦ, σὺν  τῇ θείᾳ σου συμβίῳ καὶ τοῖς υἱοῖς, φαιδρύνων τοὺς βοῶντάς σοι· Δόξα τῷ δεδωκότι  σοι ἰσχὺν· δόξα τῷ σὲ στεφανώσαντι· δόξα τῷ δείξαντί σε ἐν παντί, Ἰὼβ παμμάκαρ  δεύτερον.

Σῶσον Κύριε  τὸν λαόν σου…

Ἀπόλυσις.

ΕΙΣ ΤΟΝ ΟΡΘΡΟΝ

Μετὰ τὴν α' Στιχολογίαν,
Κάθισμα. Ἦχος  α'. Τὸν τάφον σου Σωτήρ.
Ὡς ἄστρον  φαεινόν, ἐκ νυκτὸς ἀγνωσίας, ἀνέτειλας ἡμῖν, προσκληθεὶς οὐρανόθεν, ἀκτῖσι τῶν  ἀγώνων σου, καταυγάζων τὰ πέρατα· ὅθεν σήμερον, τὴν φωτοφόρον σου μνήμην,  ἑορτάζοντες, ἀνευφημοῦμέν σε πάντες, θέοφρον Εὐστάθιε.
Δόξα Καὶ νῦν Τῆς Ἑορτῆς ὅμοιον
Τὸν τίμιον  Σταυρόν, τὸ σωτήριον ὅπλον, ὑψοῦντες εὐλαβῶς, τῷ Σωτῆρι βοῶμεν· Φιλάνθρωπε  Κύριε, ὁ ἐν τούτῳ θελήματι, σῴζων ἅπαντας, καθηλωθεὶς ἑκουσίως, τάς ψυχὰς ἡμῶν,  τῆς τοῦ ἐχθροῦ ῥῦσαι βλάβης, Σταυροῦ σου τῇ χάριτι.

Μετὰ τὴν β' Στιχολογίαν,  Κάθισμα.
Ἦχος δ'. Ταχὺ  προκατάλαβε.
Ὡς ἤκουσας  Ἅγιε, τῆς του Κυρίου φωνῆς, καλούσης πρὸς δόξαν σε, τῆς ἀϊδίου ζωῆς, τὴν  πρόσκαιρον εὔκλειαν, ἔλιπες θεοφρόνους, οὐρανόφρονι γνώμῃ, χαίρων δὲ ἠγωνίσω, ὡς  καλὸς στρατιώτης, τοῦ πάντων βασιλέως, παμμάκαρ Εὐστάθιε.
Δόξα Καὶ νῦν Τῆς Ἑορτῆς ὅμοιον.
Ὡς ὅπλον  ἀήττητον, τόν τοῦ Κυρίου Σταυρόν, χερσὶν ἀναλάβωμεν, καὶ πρὸς τὴν πάλην ἐχθροῦ,  τοῦ πλάνου ἐξέλθωμεν· φρίττει γὰρ τὸ σημεῖον, τοῦ τῶν ὅλων Δεσπότου, ὅπερ  πιστοῖς παρέχει, ἀπροσμάχητον κράτος· καὶ ἅπαντες δοξάσωμεν, Χριστοῦ τὴν  συγκατάβασιν.

Μετὰ τὸν Πολυέλεον,
Κάθισμα. Ἦχος πλ. δ'. Τὸ προσταχθέν.
Ἐν τῷ Σταυρῷ  σοι ὁραθεὶς καθηλωμένος, ὁ διὰ σπλάγχνα οἰκτιρμῶν σε καταυγάσας, τῶν μελλόντων  σοι προέγραψε τὴν εἰκόνα· ἐπ' ὤμων γὰρ τὸν σταυρόν σου ἀναλαβών, ποικίλως  ἐδοκιμάσθης ἐν πειρασμοῖς, καὶ εἰς τέλος κατῄσχυνας, τὰς μεθοδείας τοῦ ἐχθροῦ,  ἀθλήσας ὡς ἀσώματος, Ἀθλοφόρε Εὐστάθιε.
Δόξα Καὶ νῦν. Τῆς Ἑορτῆς ὅμοιον.
Προδιετύπου  μυστικῶς πάλαι τῷ χρόνῳ, ὁ Ἰησοῦς ὁ του Ναυῆ Σταυροῦ τὸν τύπον, ὡς τάς χεῖρας  ἐξέτεινε σταυροφανῶς Σωτήρ μου· καὶ ἔστη ὁ ἥλιος ἕως ἐχθρούς, ἀνεῖλεν  ἀνθισταμένους σοι τῷ Θεῷ· νῦν δὲ οὗτος ἐσκότισται, ἐπὶ Σταυροῦ σε ὁρῶν, θανάτου  κράτος λύοντα, καὶ τὸν ᾅδην σκυλεύοντα.

Τὸ α' Ἀντίφωνον τοῦ δ'  Ἤχου

Προκείμενον.
Θαυμαστὸς ὁ  Θεὸς ἐν τοῖς 'Ἁγίοις αὐτοῦ.
Στίχ. Τοῖς Ἁγίοις τοῖς  ἐν τῇ γῇ αὐτοῦ ἐθαυμάστωσεν ὁ Κύριος.

Εὐαγγέλιον κατὰ  Ματθαῖον. Εἶπεν ὁ Κύριος· Πάντα ὅσα ἂν θέλητε...
(Ζήτει τῇ 13ῃ  Ὀκτωβριου).

Ό Ν'.
Δόξα...
Ταῖς τῶν  Ἀθλοφόρων...
Καὶ νῦν...
Ταῖς τῆς  Θεοτόκου...

Ἰδιόμελον. Ἦχος πλ. β'.
Στίχ. Ἐλεησόν με ὁ  Θεός, κατὰ τὸ μέγα ἔλεός σου...
Ἀφθόρου τόκου  Μαρίας, ὑπάρχων Μάρτυς καταγώγιον, ἀλήκτως τε πέλων ἐν φωτὶ ἀΰλῳ, καὶ ἡμῖν  ἐξευμενίζου, Τριάδα τὴν ἄκτιστον.

Εἶτα οἱ Κανόνες, τοῦ Σταυροῦ, τοῦ Ἁγίου ἐκ τοῦ Μηναίου, καὶ ὁ ἑξῆς φέρων τήν δε Ἀκροστιχίδα·
«Πανοικὶ Εὐστάθιος μεγαλυνέσθω.  Γερασίμου».
ᾨδὴ α'. Ἦχος  πλ. δ'. Ἁρματηλάτην Φαραώ
Πειρατηρίων  ἀβλαβῶς τὸ πέλαγος, Μάρτυς διέπλευσας, ταῖς τοῦ Παρακλήτου, αὔραις κυβερνώμενος·  καὶ νῦν πρὸς ὅρμον ἄκλυστον, πανοικεὶ ὡς ὡρμίσθης, εἰρήνην δίδου Εὐστάθιε, τοῖς  εἰλικρινῶς εὐφημοῦσί σε.

Ἀπ' οὐρανοῦ  ὥσπερ ὁ Παῦλος ἔσχηκας, τὴν κλῆσιν Ἅγιε, ὡς θεοφανείας, μυστικῆς ἠξίωσαι· ὁ γὰρ  Χριστὸς φωνήσας σε, τῆς αὐτοῦ βασιλείας, ἀποκαλύπτει τὴν χάριν σοι, Μάρτυς  προειδώς σου τὴν πρόθεσιν.

Ναμάτων θείων  μετασχὼν Εὐστάθιε, τοῦ θείου Πνεύματος, τῆς υἱοθεσίας, πανοικεὶ ἠξίωσαι, τῆς  οὐρανίου Ἅγιε, καὶ σοφῶς ἀνεδέξω, τῆς ἀρετῆς τὸ γυμνάσιον, οἷα στρατηγὸς  ὑπερθαύμαστος.

Οἱ ἐκ μηροῦ  σου ὡς φυτὰ ἀμάραντα, ἀναβλαστήσαντες, τῆς ἀπ' οὐρανοῦ σοι, ἐνεχθείσης χάριτος, τὸ φέγγος  εἰσδεξάμενοι, κοινωνοί σοι τῶν ἄθλων, καρτερικῶς χρηματίζουσι, σὺν τῇ ὁμοζύγῳ  Εὐστάθιε.
Θεοτοκίον.
Ἱερουργεῖ τῷ  ἐκ τῆς σῆς ἐκλάμψαντι, νηδύος Ἄχραντε, Ζωοδότη Λόγῳ, καὶ τῶν ὅλων Κτίσαντι, ἡ  νοερὰ καὶ ἄϋλος, τῶν Ἀγγέλων οὐσία, καὶ τῶν βροτῶν τὰ συστήματα, αἶνόν σοι  ἀσιγητον ᾄδοντα.
Καταβασία.  Σταυρὸν χαράξας...

ᾨδὴ γ΄ Οὐρανίας  ἁψῖδος.
Καταφθάσας  διώκων, τὸ ὁραθὲν θήραμα, ὑπ΄ αὐτοῦ σοφῶς ἐθηρεύθης, μάκαρ Εὐστάθιε· σὺ γὰρ  ἠξίωσαι, ἀποκαλύψεως θείας· ὅθεν ἀνεπτέρωσαι, Χριστοῦ τῷ ἔρωτι.

Ἱλασμὸν  σωτηρίας, καὶ καινισμὸν πνεύματος,  καὶ υἱοθεσίαν τὴν θείαν, πανοικεὶ ἔλαβες, ἀναγεννήσεως, ζωοποιοῦ ἀπολαύσας, δι' ὕδατος ἔνδοξε,  ἐν θείῳ Πνεύματι.

Ἐκ χειρῶν  ἁρπαγέντες, τῶν πατρικῶν ἔνδοξοι, τὸν δεσμὸν τῆς θείας ἀγάπης, οὐ διερρήξατε, εἰ  καὶ διέστητε, σωματικῶς ἀπ' ἀλλήλων· χεὶρ γὰρ Παντοκράτορος, ὑμᾶς ἀνείληφε.
Θεοτοκίον.
Ὑπερτέρα  ὑπάρχεις, τῶν οὐρανῶν τέξασα, τὸν τοὺς οὐρανοὺς ὡσεὶ δέρριν, Ἁγνὴ ἐκτείναντα·  ὅθεν οὐράνωσον, τὴν γεωθεῖσαν ψυχήν μου, ἱερῷ φρονήματι, ἐμπολιτεύεσθαι.
Καταβασία.  Ῥάβδος εἰς τύπον τοῦ μυστηρίου...

Κάθισμα. Ἦχος  πλ. δ'. Τὴν Σοφίαν καὶ Λόγον.
Εὐσεβείας  τοῖς τρόποις ἀνδραγαθῶν, καρτερίας τοῖς πόνοις ὑπεραθλῶν, νέος ἀνηγόρευσαι, Ἰὼβ  Μάρτυς πανένδοξε· τῶν γὰρ τερπνῶν τοῦ βίου, παθῶν τὴν ἀφαίρεσιν, σὺν γυναικὶ καὶ  τέκνοις, Θεῷ ηὐχαρίστησας• ὅθεν ἐπὶ τέλει, τῶν ἀγώνων ὡς νίκης, βραβεῖον παρέσχε  σοι, τήν τοῦ αἵματος πρόσχυσιν, Ἀθλοφόρε Εὐστάθιε. Πρέσβευε Χριστῷ τῷ Θεῷ, τῶν  πταισμάτων ἄφεσιν δωρήσασθαι, τοῖς ἑορτάζουσι πόθῳ, τὴν ἁγίαν μνήμην σου.
Δόξα... Καὶ νῦν... Τῆς Ἑορτῆς, ὅμοιον.
Τὸν Σταυρὸν  τοῦ Σωτῆρος ὑπὸ τὴν γῆν, κεκρυμμένον ἀνείλετο ἡ σεμνή, Ἑλένη καὶ πίμπλησι, χαρᾶς  κόσμου τὸ πλήρωμα, καὶ τεμένη θεσπίζει, ὑψοῦσθαι ἐν πνεύματι, καὶ τὸ σκῆπτρον  κομίζει, ἐπὶ τὰ βασίλεια· ὅπερ καὶ δεικνῦσα, τῷ υἱῷ ἀνεβόα· Ὑφάπλωσον Δέσποτα,  τὰς σὰς χεῖρας καὶ πρόσδεξαι, τὸν δεικνύμενον ἅπασι, κράτος σου καὶ νίκας σοφέ,  καὶ τὰ ἔθνη δίδαξον ἐν χάριτι, τοῦ προσκυνεῖν μετὰ πόθου, Σταυρὸν καὶ τὰ Πάθη  Χριστοῦ.

ᾨδὴ δ΄. Σὺ μου  ἰσχύς.
Σὺ τῷ φωτί,  τῆς ἀστραψάσης ἐλλάμψεως, καὶ καρδίαν, λαμπρυνθεὶς καὶ αἴσθησιν, ὅλος ἐδείχθης  φωτοειδής, οἷά περ ἀστέρας, περιφανῶς ἐπαγόμενος, υἱῶν σου τὴν δυάδα, καὶ τὴν  σύζυγον ἅμα, Ἀθλοφόρε παμμάκαρ Εὐστάθιε.

Τῶν ἀγαθῶν,  τῶν ἐπανθούντων σοι πάντοθεν, τὴν οὐσίαν, ἁρπαγεὶς Εὐστάθιε, οὐ συνηρπάγης ταῖς  συμφοραῖς, ἀλλὰ τὴν πτωχείαν, τοῦ σὲ ἀξίως πλουτίσαντος, ὡς ὄλβον ἀφθαρσίας,  γνώμης περιουσίᾳ, κεκτημένος τάς θλίψεις ὑπέμεινας.

Ἄνω τὸν νοῦν,  καὶ τῆς ψυχῆς σου τὴν ἔφεσιν, τῷ ἀχράντῳ, .κάλλει αἰωρήσασα, αἰχμαλωσίαν τὴν  χαλεπήν, ἤνεγκας γενναίως, μὴ δουλωθεῖσα τῷ πνεύματι, θεόφρον Θεοπίστη, ἀλλ'  ἐβόας Κυρίῳ τῇ δυνάμει σου δόξα φιλάνθρωπε.
Θεοτοκίον.
Θεὸν σαρκί,  ἀποτεκοῦσα Πανάμωμε, καὶ παρθένος, μετὰ τόκον μείνασα, μητροπρεπῶς φέρεις ἐν  χερσί, τὸν δρακὶ τὰ πάντα, διακρατοῦντα καὶ φέροντα. Αὐτὸν οὖν ἐκδυσώπει, ἐκ  χειρός με δολίας, ἐκλύτρωσαι δι΄ ἄκραν χρηστότητα.
Καταβασία.  Εἰσακήκοα Κύριε...

ᾨδὴ ε΄ Ἵνα τί  με ἀπώσω.
Ἱδρυμένην ἐν  πέτρᾳ, τῆς ἀμώμου πίστεως μάκαρ Εὐστάθιε, ἔχων τὴν ψυχήν σου, ὡς οἰκίαν  ἀκλόνητον Ἅγιε, τήν του βροτοκτόνου, φορὰν λυσσώδη ἀπεκρούσω, καὶ Ἰὼβ ἀφομοίωμα  πέφηνας.

Οὐδαμῶς  κατῃσχύνθης, τὸν ὀνειδισμὸν τοῦ Σωτῆρος Εὐστάθιε, ἀλλ΄ ἐν τῇ σαρκί σου, τὸ  μαρτύριον τούτου ἐβάστασας, ἐπὶ ξένης γαίας, ὡς ἀπορῶν πτωχὸς θητεύων, ὁ εὐκλείᾳ  τὸ πάλαι περίοπτος.

Σωφροσύνης  τὸν πλοῦτον, ὥσπερ ναῦς ἀχείμαστος ἡ σὴ ὁμόζυγος, κλύδωνι τοῦ βίου, διασῴζουσά  σοι ἐπανέδραμε, μεθ' ἧς σὺν τοῖς τέκνοις, σεπτὴν συστήσαντες χορείαν, ἐν ἀθλήσει  Χριστὸν ἐδοξάσατε.
Θεοτοκίον.
Μητροπάρθενε  Κόρη, ἡ τὸν Θεὸν λὀγον ἀφράστως κυήσασα, ἐν βροτείᾳ ὕλῃ, μὴ τραπέντα ὃ ἦν καὶ  τὸν ἄνθρωπον, τῆς ἀρχαίας δόξης, καταξιώσαντα δυσώπει, τῆς φθορᾶς τῶν παθῶν με  λυτρώσασθαι.
Καταβασία.  Ὦ τρισμακάριστον ξύλον...

ᾨδὴ στ'.  Ἰλάσθητί μοι Σωτήρ.
Ἐδόξασέ σε  Χριστός, ὑπομονῆς σου τὸ μέγεθος, δεξάμενος ὡς ὀσμήν, ἁγίαν Εὐστάθιε, καὶ τῆς  πρῴην δόξης σε, μέτοχον καὶ αὖθις, καὶ λαμπρότητος ἀνέδειξε.

Γευσάμενος  γλυκασμοῦ, τῆς οὐρανίου χρηστότητος, οὐδόλως ἐν ὀφθαλμοῖς, βασιλέως Ἅγιε, πέλων  ποθεινότατος, τῆς Χριστοῦ ἀγάπης, τὴν καρδίαν σου ἐμάκρυνας.

Ἀνδρεία σου ἡ  λαμπρά, σὲ πανταχοῦ περιβόητον,  ἀνέδειξεν ἀληθῶς, Εὐστάθιε μέγιστε· ὅθεν καὶ ζητήσας σε, βασιλεὺς ὡς εὗρεν, ἐπευφράνθη τῇ σῇ  χάριτι.

Λαμπόμενοι τῷ  φωτί, τῷ τῆς ἀθλήσεως Ἅγιοι,  τετράφωτος ἀληθῶς, λυχνία ὡραθητε,  Εὐστάθιε ἔνδοξε, Θεόπιστε μάκαρ,  Θεοπίστη καὶ Ἀγάπιε.
Θεοτοκίον.
Ὑδάτων τῶν  μυστικῶν, χειμάρρους οὖσα κατάρρυτος, Θεογεννῆτορ Ἁγνή, τὴν ψυχήν μου πότισον,  ὕδατι τῆς χάριτος, καταφλεγομένην, τῶν παθῶν τοῖς ὑπεκκαύμασι.
Καταβασία.  Νοτίου θηρὸς ἐν σπλάγχνοις...

Κοντάκιον. Ἦχος  πλ. δ'. Τῇ ὑπερμάχῳ.
Ὡς τῆς  ἀνδρείας τοῦ Ἰὼβ ἔμψυχον ἄγαλμα καὶ τῶν Μαρτύρων κοινωνὸν καὶ ἀκροθίνιον ἐπαξίως  εὐφημοῦμέν σε Ἀθλοφόρε• Ὡς ὁ Παῦλος γὰρ θεόκλητος γενόμενος, ἐμεγάλυνας τὸν  Λόγον δι΄ ἀθλήσεως. Ὅθεν κράζομεν• χαίροις Μάρτυς Εὐστάθιε.
Ἕτερον. Ἦχος  β'. Τὰ ἄνω ζητῶν.
Τὰ πάθη  Χριστοῦ, παμμάκαρ μιμησάμενος, καὶ τούτου πιών, προθύμως τὸ ποτήριον, κοινωνὸς  Εὐστάθιος καὶ τῆς δόξης σύγκληρος γέγονας, παρ΄ αὐτοῦ τοῦ πάντων Θεοῦ, λαμβάνων  ἐξ ὕψους θείαν δύναμιν.
Ὁ Οἶκος.
Ὑμνον μοι  δώρησαι ὁ Θεός μου, ἀνυμνῆσαι καὶ λέγειν νυνί, τοὺς ἀγῶνας τοῦ Ἀθλοφόρου σου  Κύριε, ὅπως εὐρύθμως ἐγκωμιάσω, τὸν γενναῖον ἐν τοῖς ἄθλοις Εὐστάθιον, τὸν  νικητὴν ἐν πολέμοις ἐχθρῶν γεγονότα ἀεί, τὸν μέγαν ἐν εὐσεβείᾳ, καὶ χορῷ τῶν  Μαρτύρων ἐκλάμψαντα· σὺν τούτοις γὰρ ψάλλει ἀπαύστως σοι, μετ΄ Ἀγγέλων ὁ  πάνσοφος, λαμβάνων ἐξ ὕψους θείαν δύναμιν.

Συναξάριον.
Τῇ Κ' τοῦ  αὔτοϋ μηνός, Μνήμη τοῦ Ἁγίου ἐνδόξου Μεγαλομάρτυρος Εὐσταθίου, καὶ Θεοπίστης τῆς  συμβίου αὐτοῦ, καὶ τῶν δύο υἱῶν αὐτῶν, Ἀγαπίου καὶ Θεοπίστου.
Στίχοι.
Εὐστάθιον  βοῦς παγγενῆ χαλκοῦς φλέγει, καὶ σὺ παγγενῆ τοῦ Θεοῦ σῴζεις Λόγε.
Εἰκάδι  Εὐστάθιος γενεῇ ἅμα ἐν βοΐ καύθη.

Οὗτος ὁ Ἅγιος  Μεγαλομάρτυς Εὐστάθιος ἦν στρατηλάτης ἐν τῇ Ῥωμαίων πόλει, ἐπὶ Τραϊανοὺ τοῦ βασιλέως· ἐκαλεῖτο δὲ αὐτὸς μὲν Πλακίδας, ἡ δὲ γυνὴ αὐτοῦ Τατιανή· ἦν δὲ πλούσιος σφόδρα, καὶ χαίρων ἐν ἐλεημοσύναις πενήτων, Ἕλλην  ὤν. Κυνηγοῦντι δὲ αὐτῷ, ἐφάνη ἔλαφος, καὶ ἤρξατο  καταδιώκειν αὐτήν. Ἤδη δὲ μέλλων καταφθάσαι τὸ ζῷον, βλέπει ἐπὶ τῶν κεράτων  αὐτῆς τὸν τίμιον σταυρὸν τοῦ Χριστοῦ καὶ ἦλθε φωνὴ ἐκ τῶν κεράτων τῆς ἐλάφου,  λέγουσα• Ὦ Πλακίδα, τί με διώκεις; ἐγὼ εἰμι ὁ Χριστός. Εἶτα ἐβαπτίσθη, καὶ οὕτως  ἐπολεμήθη ὑπὸ τοῦ βροτοκτόνου δαίμονος, ὡς καὶ τὸν πλοῦτον αὐτοῦ ἀπολέσαι, καὶ  τὴν γυναῖκα αὐτοῦ αἰχμάλωτον ἰδεῖν, καὶ τὰ παιδία, αὐτοῦ ὑπὸ θηρίων ἁρπαγέντα·  καὶ αὐτὸν γενέσθαι ἐν πενίᾳ. Εἶθ' οὕτως εὑρεῖν πάλιν τὴν γυναῖκα καὶ τὰ παιδία,  ζητηθῆναί τε παρὰ τοῦ βασιλέως, καὶ ἀπολαβεῖν τὸ πρότερον ἀξίωμα• μεθ' ὧν  ὕστερον ἀναγκασθεὶς θῦσαι τοῖς εἰδώλοις, καὶ μὴ πεισθείς, ἐμβάλλεται εἰς χαλκοῦν  βοῦν πεπυρωμένον καὶ τελειοῦται.

Τῇ αὐτῇ  ἡμέρᾳ, Μνήμη τοῦ Ἁγίου Εὐσταθίου τοῦ Καταφλώρου, ἀρχιεπισκόπου Θεσσαλονίκης.

Τῇ αὐτῇ  ἡμέρᾳ, Μνήμη τῶν Ἁγίων Πατέρων ἡμῶν καὶ Ὁμολογητῶν, Ὑπατίου Ἐπισκόπου, καὶ  Ἀνδρέου Πρεσβυτέρου.
Στίχοι.
Ὑπὲρ πανάγνων  Ὑπάτιον εἰκόνων, σὺν Ἀνδρέᾳ σφάττουσιν ἄνδρες αἱμάτων.

Τῇ αὐτῇ ἡμερᾳ, Μνήμη τῶν Ἁγίων, Μαρτίνου Πάπα Ῥώμης, Μαξίμου, καὶ τῶν σῦν αὐτοῖς.
Στίχοι.
Πολλὰ  θλιβέντες Μάξιμος καὶ Μαρτίνος, πολλῶν ἐπαίνων ἀξιούσθων οἱ δύο.

Τῇ αὔτη  ἥμερα, Μνήμη τῶν Ἁγίων Μαρτύρων Ἀρτεμιδώρου καὶ Θαλοῦ.
Στίχοι.
Ἀρτεμίδωρον  καὶ Θαλὸν κτείνει ξίφος, μὴ προσκυνοῦντας Ἄρτεμιν ξενοκτόνον.

Τῇ αὐτῇ  ἡμερᾳ, Μνήμη τοῦ Ὁσίου Πατρὸς ἡμῶν Μελετίου, Ἐπισκόπου Κύπρου.
Στίχοι.
Ζωῆς ῥεούσης  οὐ μέλει Μελετίῳ· Ὅθεν τελευτᾶν, πῶς ἄν εἴποις; ἠγάπα.

Τῇ αὐτῇ ἡμέρᾳ, Μνήμη τοῦ ἐν Ὁμολογηταῖς μεγίστου Ἰωάννου τοῦ Αἰγυπτίου.
Στίχοι.
Ὁ Ἰωάννης σὺν  δεκαπλῇ τετράδι, στερρῶς ὑπῆλθε τὴν τομὴν τὴν ἐκ ξίφους.

Ὁ Ἅγιος νέος  Ὁσιομάρτυς Ἱλαρίων, ὁ Κρής, ὁ ἐν Κωνσταντινουπόλει μαρτυρήσας κατὰ τὸ 1804,  ξίφει τελειοῦται.
Στίχοι.
Ὁ Ἱλαρίων  διττὸν εἴληφε στέφος, Ὅσιος οἷά τε ἀθλητὴς Κυρίου.

Ταῖς αὐτῶν  πρεσβείαις, Χριστὲ ὁ Θεός, ἐλέησον καὶ σῶσον ἡμᾶς. Ἀμήν.

ᾨδὴ ζ'. Παῖδες  Ἑβραίων.
Νάμα δυνάμεως  Κυρίου, θησαυρίσαντες πηγῶν ἐκ σωτηρίου, ἐν χαλκείῳ βοΐ, σφοδρῶς ἐκπυρωθέντι,  εἰσήλθετε μακάριοι, ὡς εἰς δρόσον ἀφθαρσίας.

Ἔστη ὁ λέων  ὡς ἀρνίον, τῶν ἰχνῶν ὑμῶν ἁψάμενος  ἠρέμα· ὁ γὰρ πρὶν  Δανιήλ, ἐν λάκκῳ θαυμαστώσας,  αὐτὸς ὑμᾶς ἐδόξασεν, ἐν σταδίῳ ἐναθλοῦντας.

Σύμφρων ἡ  σύζυγός σοι ὤφθη, καὶ ὁμόστολα τὰ τέκνα σου ἐν πᾶσι· μεθ΄  ὧν ἤθλεις στερρῶς, Εὐστάθιε συμψάλλων· Εὐλογητὸς εἶ Κύριε, ὁ Θεὸς εἰς τοὺς αἰῶνας.

Θίασον  σύναθλον ἀγείρας, ἠνδραγάθησας ἀγῶσιν εὐσεβείας• τοὺς υἱούς σου καὶ γάρ, σὺν τῇ  συμβίῳ Μάρτυς, ἀνδρείως παρεσκεύασας, φέρειν πᾶσαν ἀλγηδόνα.
Θεοτοκίον.
Ὤφθης  παράδεισος εὐώδης, καὶ πολύανθος λειμὼν ἀθανασίας, τὸ φυτὸν τῆς ζωῆς, βλαστήσασα  ἄρρητος, Χριστὸν Παρθένε Ἄχραντε, τὸν ζωώσαντα τὸν κόσμον.
Καταβασία.  Ἔκνοον πρόσταγμα...

ᾨδὴ η΄ . Τὸν ἐν  ὄρει ἁγίῳ.
Γνώμην μίαν  τετρὰς ἡ τῶν Μαρτύρων, γεωργοῦσα πιστῶς, Τριάδα τὴν Ἁγίαν, μιᾷ φωνῇ εὐτόνως  ἀνεκήρυξαν, Εὐστάθιος ὁ μέγας, μετὰ τῶν οἰκείων, βλαστῶν καὶ τῆς συμβίου.

Ἑνωθέντες καὶ  αῦθις οἱ βιαίως, χωρισθέντες τὸ πρίν, ἀρρήτῳ προμηθείᾳ, τὰς συμπλοκὰς τοῦ πλάνου  διελύσατε, Εὐστάθιε θέοφρον, ἀθλήσαντες νομίμως, μετὰ τῶν προσηκόντων.

Ῥαντισθέντες  τῶν πειρασμῶν ὑσσώπῳ, καὶ ἀγώνων σεπτῶν, λουσάμενοι ἱδρῶσιν, ὑπὲρ χιόνα Μάρτυρες  ἐλάμψατε, καὶ ὑπὲρ ἀκτῖνας, ἡλίου φωταυγεῖτε, ταῖς χάρισι τὴν κτίσιν.
Θεοτοκίον.
Ἀγεώργητε  χώρα ἡ τὸν στάχυν, τῆς ζωῆς ὑπὲρ νοῦν, ἡμῖν καρποφοροῦσα, ὑλομανοῦσαν τὴν  καρδίαν μου καθάρισον, ὅπως ἐκβλαστήςῃ, καρπὸν τῆς μετανοίας, Ὑπερευλογημένη.
Καταβασία.  Εὐλογεῖτε Παῖδες …

ᾨδὴ θ'. Ἐξέστη  ἐπὶ τούτῳ.
Σθενούμενοι  ἐλπίδι τῆς ὑπὲρ νοῦν, ἐνεχθείσης φωνῆς ὑμῖν Μάρτυρες, ἀπ' οὐρανοῦ, ἔβητε εἰς  χάλκευμα τὸ σφοδρῶς, πυρακτωθὲν συμβάλλοντες, ἐξ οὗ πρὸς παστάδα φωτοειδῆ, καὶ  δρόσον ἀφθαρσίας, καὶ γῆν τὴν τῶν πρᾳέων, τροπαιοφόροι ἀνεδράμετε.

Ἰδοὺ δὴ τί  καλόν τε ἢ τί τερπνόν, χαρμοσύνως ἐβὀων οἱ Μάρτυρες, ἀπὸ τῆς γῆς, τρέχοντες πρὸς  λῆξιν τῶν οὐρανῶν, ἀλλ' ἢ τὸ κατοικεῖν ὁμοῦ, τέκνα σὺν γονεῦσι περὶ Θεόν.  Εὐστάθιος γὰρ ὤφθη, Κυρίου κληρονόμος, πανοικεσίᾳ στεφανούμενος.

Μαρτύρων  συνοδεία τετραμελής, καὶ χορὸς ἐκλεκτὸς καὶ περίδοξος, καὶ γενεά, ὤφθητε εὐθέων  εὐλογητή, Εὐστάθιε μακάριε, σὺν τῇ Θεοπίστῃ τῇ εὐκλεεῖ, καὶ θεὶῳ Ἄγαπίῳ, ὁμοῦ  καὶ Θεοπἰστῳ, τὴν Ἐκκλησίαν περιέποντες.

Ὁλόκληρον  προσήγαγες προσφοράν, τῷ τῶν ὅλων Δεσπότῃ Εὐστάθιε, τοὺς σοὺς βλαστούς, σὺν ,τῇ  ὁμοζύγῳ σου τῇ σεμνῇ, καὶ νῦν ὁμοῦ καρπούμενοι, τάς ὑπὲρ κατάληψιν ἀμοιβάς,  προσδέξασθε τὸν ὕμνον, ὃν ἤδη ὑμῖν φέρω, καὶ πάσης βλάβης με λυτρώσασθε.
Θεοτοκίον.
Ὑψοῦντες  ὑποπόδιον τὸ σεπτόν, ἐν ᾧ πόδες οἱ ἄχραντοι ἔστησαν, τοῦ σοῦ Υἱοῦ, τῆς  εὐεργεσίας σε τὴν πηγήν, μεγαλοφώνως μέλπομεν, Κεχαριτωμένη διὰ παντός, καὶ  πίστει σοι βοῶμεν ἡμῶν μὴ ἐπιλάθῃ, τῶν ἱκετῶν σου Παντευλόγητε.
Καταβασία.  Μυστικὸς εἶ Θεοτόκε.., Ὁ διὰ βρώσεως τοῦ ξύλου...

Ἐξαποστειλαριον. Ἐν Πνεύματι τῷ ἱερῷ.
Τῆς ἀθανάτου  δόξης τε, καὶ ζωῆς τῆς ἀλήκτου, ἐπέτυχες καταλιπών, τὰ τοῦ κόσμου ἡδέα, σὺν  παισὶ θεόφροσι, καὶ γυναικὶ πανολβὶῳ· διὰ τοῦτό σου πόθῳ, τὴν πανίερον καὶ  θείαν, Εὐστάθιε θαυμαστέ, ἑορτάζομεν μνήμην.
Σταυροθεοτοκίον. Τῶν Μαθητῶν.
Ἡμεῖς ἐν σοὶ  θαρροῦντες τῇ Θεοτόκῳ, ἐχθροὺς διπλοῦς τροπούμεθα κατὰ κράτος, τὸν Σταυρὸν  κατέχοντες τοῦ Υἱοῦ σου, ὅπλον ἡμῖν καὶ τρόπαιον, ἀσπίδα ξίφος καὶ δόρυ, καὶ  βέλος κατὰ Βελίαρ.

Εἰς τοὺς Αἴνους. Ἱστῶμεν  Στίχους δ΄ καὶ ψάλλομεν τὰ ἐξῆς Προσόμοια.
Ἦχος α'.  Πανεύφημοι Μάρτυρες.
Παμμάκαρ  Εὐστάθιε τοῦ σοῦ, βίου τὴν χρηστότητα, ὡς ἀληθῶς ἀμειβόμενος, Χριστὸς ὁ Κύριος,  ὤφθη ἐν Σταυρῷ σοι, καὶ φωτὶ τῆς χάριτος, κατηύγασε σοφὲ τὴν καρδίαν σου· ὅθεν  τῆς κλήσεως, κατ' ἀξίαν πεπολίτευσαι, καὶ ἐν ἄθλοις, ἱεροῖς ἠρίστευσας.

Παμμάκαρ  Εὐστάθιε πολλαῖς, ὁμιλήσας θλίψεσιν, ὑπομονῆς ὤφθης ἄγαλμα, Ἰὼβ μιμούμενος, τὴν  στερρὰν ἀνδρείαν, καὶ ψυχῇ θεόφρονι, ὑπέστης πειρασμῶν τὸ ἐπίπόνον· ὅθεν ὁ  Κύριος, θαυμαστῶς σε ἐμεγάλυνε, καὶ Μαρτύρων, δόξης σε ἠξίωσε.

Παμμάκαρ  Εὐστάθιε τὴν σήν, ὁλικῶς πρὸς Κύριον, ζωὴν σοφῶς ἀναθέμενος, αὖθις ἀπέλαβες,  τοὺς σεμνοὺς υἱούς σου, καὶ τὴν σὴν ὁμόζυγον, δοξάζων τοῦ Σωτῆρος τὴν πρόνοιαν,  μεθ΄ ὧν διήνυσας, τὸν ἀγῶνα τῆς ἀθλήσεως, καὶ τῆς ἄνω, δόξης ἠξιώθητε.

Παμμάκαρ  Εὐστάθιε στερρῶς, φέρειν τὰ ἐπώδυνα, τοὺς σοὺς βλαστοὺς καὶ τὴν σύμβιον, λόγοις  ἐπήλειψας, καὶ ἀνδρειοφρόνως, δι΄ ἀγάπην ἔνθεον, τὸν ἐν πυρὶ ὑπέστητε θάνατον,  καὶ πρὸς ἀθάνατον, εὐφροσύνην ἀνεδράμετε, ἀφθαρσίας, τὸ στέφος δεξάμενοι.
Δόξα...  Ἦχος πλ. δ'.
Τἢν  στρατοπεδαρχίαν τῆς κάτω βασιλείας ἀποβαλόμενος, καὶ διὰ ζῴου ὀφθέντος σοι ἐν  εἰκόνι, τοῦ Σωτῆρος ἡμῶν γενόμενος ἐραστής, νῦν συγχορεύεις τοῖς ἄνω, σὺν  γυναικί σου καὶ τέκνοις, παμμάκαρ Εὐστάθιε· διὸ δυσωποῦμέν σε, τῷ Κυρίῳ  πρεσβεύειν, ὑπὲρ τῶν ψυχῶν ἡμῶν.
Καὶ νῦν... Ὁ αὐτός. Τῆς Ἑορτῆς.
Ὅν περ πάλαι  Μωϋσῆς, προτυπώσας ἐν ἑαυτῷ, τὸν Ἄμαλὴκ καταβαλὼν ἐτροπώσατο· καὶ Δαβῒδ ὁ  μελῳδός, ὑποπόδιόν σοι βοῶν, προσκυνεῖσθαι διετάξατο, τίμιον Σταυρόν σου, Χριστὲ  ὁ Θεός, σήμερον ἁμαρτωλοὶ προσκυνοῦντες, χείλεσιν ἀναξίοις, σὲ τὸν καταξιώσαντα  παγῆναι ἐν αὐτῷ, ἀνυμνοῦντες δεόμεθα· Κύριε, σὺν τῷ Λῃστῇ,τῆς βασιλείας σου  ἀξίωσον ἡμᾶς.

Δοξολογία  μεγάλη καὶ Ἀπόλυσις.

ΕΙΣ ΤΗΝ  ΛΕΙΤΟΥΡΓΙΑΝ
Τὰ Τυπικά, οἱ Μακαρισμοί, καὶ ἐκ τοῦ Κανόνος τοῦ Ἁγίου ἡ γ' καὶ στ' Ωδή.

Ἀπόστολον καὶ Εὐαγγέλιον ὅρα Μηνολόγιον.

Κοινωνικόν. Εἰς  μνημόσυνον αἰώνιον...

Μεγαλυνάριον.
Οὐρανόθεν  μάκαρ καταυγασθείς, στήλη τῆς ἀνδρείας, ἀνεδείχθης ἐν πειρασμοῖς, καὶ  πανοικεσίᾳ, Εὐστάθιε ἀθλήσας, τῆς ἄνω βασιλείας, ἀξίως ἔτυχες.
Δίστιχον.
Ἰσχυρὸν  Εὐστάθιε ἀεί με ποίει, Γεράσιμον μέλψαντα τοὺς σοὺς ἀγῶνας.

ΚΑΝΩΝ  ΠΑΡΑΚΛΗΤΙΚΟΣ ΕΙΣ ΤΟΝ ΑΓΙΟΝ ΜΕΓΑΛΟΜΑΡΤΥΡΑ ΤΟΥ ΧΡΙΣΤΟΥ ΕΥΣΤΑΘΙΟΝ
ΠΟΙΗΜΑ  ΓΕΡΑΣΙΜΟΥ ΜΟΝΑΧΟΎ ΜΙΚΡΑΓΙΑΝΝΑΝΓΓΟΤ

Ἦχος δ'. Ὁ  ὑψωθεὶς ἐν τῷ Σταυρῷ.
Ὡς τοῦ Σωτῆρος Ἀθλητὴς  τροπαιοῦχος, καὶ τῆς ἀνδρείας ἀκαθαίρετος πύργος, Εὐστάθιε πανεύφημε Μαρτύρων  καλλονή, πειρασμῶν τὴν ἔφοδον, ἀφ' ἡμῶν ἀποσόβει, ἐν εἰρήνῃ Ἅγιε, τὴν ζωὴν  διεξάγων, τῶν σὲ προστάτην μέγιστον σοφέ, προβαλλομένων, καὶ πρέσβυν πρὸς  Κύριον.
Δόξα.  Τὸ  αὐτό.
Καὶ νῦν...  Θεοτοκίον.
Οὐ σιωπησομέν ποτε  Θεοτόκε...

Εἶτα ὁ Ν'
Κανών, οὗ ἡ  Ἀκροστιχίς·
«Ἐν εὐσταθείᾳ σῷζέ με  Μάρτυς. Γερασίμου».
ᾨδὴ α'. Ἦχος  πλ. δ'. Ὑγρὰν διοδεύοας.
Ἐλέους τὸν πρύτανιν καὶ  Θεον, Εὐστάθιε Μάρτυς, καθικέτευε ἐκτενῶς, πταισμάτων συγχώρησιν διδόναι. τοῖς  τῇ θερμῇ σου πρεσβείᾳ προστρέχουσι.

Ναμάτων ἀΰλων ζωοποιῶν,  ἐπόμβρησον Μάρτυς, τὰς σταγόνας ἐξ οὐρανοῦ, καὶ σβέσον τὴν φλόγα τῶν παθῶν μου,  ταῖς ἐπομβρίαις τῶν σῶν παρακλήσεων.

Εὐστάθειαν βίου διηνεκῆ,  Εὐστάθιε Μάρτυς, καὶ ἀνδρείαν ἐν πειρασμοῖς, καὶ λύσιν παθῶν παρενοχλούντων,  ἡμῖν ἐξαίτει τοῖς σὲ μακαρίζουσι.
Θεοτοκίον.
Ὑ'ψίστου καθέδρα  περιφανής, ἐδείχθης Παρθένε, σωματώσασα τὸν Θεόν, ᾧ πρέσβευε πάσης ἁμαρτίας,  ἀποκαθάραι τοὺς σὲ μεγαλύνοντας.

ᾨδὴ γ'.  Οὐρανίας ἁψῖδος.
Συμφορῶν τάς ἐφόδους,  καρτερικῶς ἤνεγκας· ὅθεν καρτερῶς ὑπομένειν, ἡμᾶς ἐνίσχυσον, Μάρτυς Εὐστάθιε,  τὰς χαλεπὰς ἐπινοίας, τοῦ δολίου δράκοντος, γνώμης στερρότητι.

Τὰς ὁρμὰς καὶ τὰ βέλη τὰ  καθ΄ ἡμῶν σύντριψον, τῶν ἐπιζητούντων ταράττειν ὑμᾶς Εὐστάθιε καὶ ἀστασίαστον,  ἔργοις ἐνθέοις κομῶσαν τὴν ζωὴν συντήρησον, ἡμῶν δεόμεθα.

Ἄκαθαίρετος πύργος, ὑπομονῆς πέφηνας. πρὸς τὴν τελειότητα  ταύτης ,παιδεύων  πάντοτε ἡμῶν τὸ φρονημα, ἐν πειρασμοῖς  πολυτρόποις καὶ ποικίλαις θλίψεσι, Μάρτυς Εὐστάθιε.
Θεοτοκίον.
Θεὸν Λόγον τεκοῦσα. μετὰ  σαρκὸς Ἄχραντε, τὸν ἀνακαινίσαντα κόσμον τῆς πάλαι πτώσεως, τὸν νοῦν μου  καίνισον, ζωοποιῷ θείῳ φόβῳ, καὶ ψυχήν μου κάθαρον δεινῶν προλήψεων.

Διάσωσον Μεγαλομάρτυς  Εὐστάθιε πάσης βλάβης, καὶ παντοίων ὀδυνηρῶν περιστάσεων, τοὺς προσιόντας τῇ  θείᾳ σου
ἀντιλήψει.

Ἐπίβλεψον ἐν εὐμενείᾳ  πανύμνητε Θεοτόκε,  ἐπὶ τὴν ἐμὴν χαλεπὴν τοῦ  σώματος κάκωσιν καὶ ἴασαι τῆς ψυχῆς μου τὸ ἄλγος.

Κάθισμα. Ἦχος  Β΄ Πρεσβεία θερμή.
Παθῶν τάς ὁρμάς, καὶ  πειρασμῶν τὸν κλύδωνα, καὶ πᾶσαν φθοράν, τὴν καθ΄ ἡμῶν ἀπότρεψον, Εὐστάθιε  μακάριε, ὡς πιστῶν ἀσφαλὲς εριτείχισμα· σὺ γὰρ ποικίλως Μάρτυς πειρασθείς,  ἀρήγεις τοῖς κάμνουσι
ταῖς θλίψεσι.

ᾨδὴ δ'.  Εἰσακήκοα Κύριε.
Εὕροιμί σε Εὐστάθιε, ὥρᾳ τῆς ἀνάγκης  βοηθὸν ἕτοιμον,  συνοχῆς με ἐξαιρούμενον  τῶν ἐπελθουσῶν μοι Μάρτυς θλίψεων.

Ἴασαί μου τὸν καύσωνα, τὸν τῆς ἀθυμίας τῆς  συνθλιβούσης με καὶ παράσχου τῇ καρδίᾳ μου, τὴν ἀναψυχὴν Μάρτυς  τὴν κρείττονα.

Ἀθλοφόροι ἀήττητοι σὺν τῇ  Θεοπίστῃ Μάρτυς Εὐστάθιε, καὶ Θεόπιστε, Ἀγάπιε, πάσης συμφορᾶς ἡμᾶς λυτρώσασθε.
Θεοτοκίον.
Σωτηρίας τὸν αἴτιον,  σῴζοντα τὸν κόσμον Χριστὸν κυήσασα, σωτηρίας με ἀξίωσον, Κεχαριτωμένη τὸν ἱκέτην  σου.

ᾨδή ε'.  Φώτισον ἡμᾶς.
Ὥσπερ ἀκλινής ἐν ταῖς  θλίψεσιν Εὐστάθιε, μὴ ἐκκλίνειν ταῖς τοῦ ὄφεως βουλαῖς, ἐνδυνάμωσον τὸν νοῦν  ἡμῶν δεόμεθα.

Ζῆν ἡμᾶς καλῶς, εὐπραγίᾳ  καὶ σεμνότητι, καὶ ἁπάσῃ ἐνάρετῳ ἀγωγῇ, καταξίωσον Εὐστάθιε μακάριε.

Ἔχοντες ὑμᾶς Θεοπίστη καὶ  Εὐστάθιε,  σὺν τοῖς τέκνοις ὑμῶν  θείους ἀρωγούς,  οὐ πτοούμεθα ἐχθρῶν τὰ  μηχανήματα.
Θεοτοκίον.
Μῆτερ τοῦ Θεοῦ, Θεοτόκε  Ἀειπάρθενε, τῇ ἀγάπῃ τοῦ Υἱοῦ σου τῇ θερμῇ, τὴν ψυχήν μου ἀναπτέρωσον καὶ σῶσόν  με.

ᾨδὴ στ'. Τὴν  δέησιν.
Ἐν πάσῃ ἐπιφορᾷ ὀλεθρίῳ,  καὶ δεινῇ προσδοκωμένῃ μανίᾳ, σὺ βοηθὸς ἡμῖν φάνηθι Μάρτυς, τῶν θλιβερῶν διαλύων  τήν ἔφοδον, καὶ τὴν εἰρήνην ἐκ Θεοῦ, πρυτανεύων ἡμῖιν τοῖς ποθοῦσί σε.

Μεγίστους πόνους ἀνδρείως  ἐνέγκας,  θαυμαστῶς ἐμεγαλύνθης  θεόθεν,  Μεγαλομάρτυς Εὐστάθιε, μάκαρ· ἔνθεν  μεγάλων κινδύνων καὶ θλίψεων, τῇ σὴ μεγίστῃ πρὸς  Χριστόν,  παρρησίᾳ ἡμᾶς ῥύῃ πάντοτε.

Ἀγάπῃ συνδεδεμένοι  ἀρρήκτως,  ὡς ὁμόφρονες ἐν βίῳ καὶ  ἄθλοις ἐν ὁμονοίᾳ ἡμᾶς καὶ ἀγάπῃ διατηρήσατε Ἅγιοι Μάρτυρες, Εὐστάθιε σὺν τοῖς  υἱοῖς καὶ τῇ σῇ ὁμοζύγῳ δεόμεθα.
Θεοτοκίον.
Ῥυσθῆναι τῆς τοῦ ἐχθροῦ με  μανίας, καὶ ἁπάσης δυσχερῶν προσδοκίας, τῇ σῇ εὐδόκησον χάριτι Κόρη, καὶ ἐν  εἰρήνῃ καὶ βίου σεμνότητι, ἀξίωσόν με ἐκτελεῖν, τῆς ζωῆς μου Ἁγνὴ τὸ ὑπόλοιπον.

Διάσωσον Μεγαλομάρτυς  Εὐστάθιε πάσης βλάβης, καὶ παντοίων ὀδυνηρῶν περιστάσεων, τοὺς προσιόντας τῇ  θείᾳ σου ἀντιλήψει.

Ἄχραντε ἡ διὰ λόγου τὸν  Λόγον ἀνερμήνευτως, ἐπ' ἐσχάτων τῶν ἡμερῶν τεκοῦσα δυσώπησον, ὡς ἔχουσα μητρικὴν  παρρησίαν.

Κοντάκιον.
Ἦχος β΄ Τοῖς  τῶν αἱμάτων σου ῥείθροις.
Τῇ πρὸς Θεόν σου πρεσβείᾳ  Εὐστάθιε, πολυειδῶν πειρασμῶν λυ-τρωθείημεν· ὅτι πρὸς σὲ ἀφορῶντες ἑκάστοτε,  συμβαινουσῶν κουφιζόμεθα θλίψεων, ὑμνοῦντες τὸν σὲ θαυμαστώσαντα.

Προκείμενον.
Θαυμαστὸς ὁ Θεὸς ἐν τοῖς  Ἁγίοις αὐτοῦ.
Τοῖς Ἁγίοις τοῖς ἐν τῇ γῇ  αὐτοῦ ἐθαυμάστωσεν ὁ Κύριος.

Εὐαγγέλιον τὸ  ἐν τῷ Ὄρθρῳ τοῦ Ἁγ.  Γεωργίου.

Δόξα...  Ταῖς τοῦ Ἀθλοφόρου...
Καὶ νῦν.  Ταῖς τῆς Θεοτόκου...

Ἦχος πλ β΄  Ὅλην ἀποθέμενοι.
Στίχ.  Ἐλέησόν με ὁ Θεός κατὰ τὸ μέγα ἔλεός σου...
Πύργος ἀπερίτρεπτος.  ὑπομονῆς καὶ ἀνδρείας, καὶ λαμπρὸν ὑπόδειγμα ψυχικῆς στερρότητος, Μάρτυς  πέφηνας· διὸ αἰτοῦμέν σε, τάς ἐπαναστάσεις καθ΄ ἡμῶν τοῦ πολεμήτορος, καί. τὰ  βουλεύματα, καὶ τάς μηχανὰς τάχος σύντριψον, ἀνδρείαν παρεχόμενος, καὶ ὑπομονὴν  ἡμῖν ἄτρεπτον, ὡς ἂν θεοφρόνως, βιώσαντες Εὐστάθιε σοφέ, τῇ σῇ πρεσβείᾳ τῆς  κρείττονος, δόξης ἐπιτύχωμεν.

ᾨδὴ ζ'. Οἱ ἐκ  τῆς Ἰουδαίας.
Τῶν παθῶν τάς ὀδύνας καὶ  τοὺς ἄνθρακας σβέσον Μάρτυς τῶν θλίψεων, καὶ ἄλυπον συντηρεῖ, ἐκ πάσης ἐπηρείας  τὴν ζωὴν ἡμῶν πάντοτε, τῶν σὲ θερμὸν ἀρωγόν, Εὐστάθιε πλουτούντων.

Ὑ'πὲρ  πάντων δυσώπει,  τῶν πιστῶς προστρεχόντων  τῇ προστασίᾳ σου,  πικρῶν ἀρρωστημάτων, ψυχῶν τε καὶ  σωμάτων,  ἐκλυτροῦσθαι Εὐστάθιε, καὶ μετὰ τέλος  τυχεῖν τῆς ἄνω βασιλείας.

Σωτηρίας λιμένα, τὴν  θερμήν σου πρεσβείαν Μάρτυς κτησάμενοι, ἐκ πάσης τρικυμίας, καὶ ζάλης τῆς ἐν βίῳ  ἐκλυτρούμεθα ψάλλοντες· ὁ τῶν Πατέρων ἡμῶν Θεὸς εὐλογητος εἶ.
Θεοτοκίον.
Γεωργήσασα Κόρη, ἀνηρότως  τὸν πάντα δημιουργήσαντα, γεώργιόν με θεῖον, ζωῆς τῆς ἐνάρετου, Θεοτόκε  ἀνάδειξον, ἵνα βλαστήσω Ἁγνή, καρποὺς ἀθανασίας.

ᾨδὴ η΄ Τὸν  Βασιλέα.
Ἐκ τῶν σκανδάλων, τῶν  χαλεπῶν τοῦ Βελίαρ, ἐλεύθερωσον Εὐστάθιε τρισμάκαρ, τοὺς τῆς σῆς αἰτοῦντας,  τυχεῖν ἐπικουρίας.

Ῥῶσιν παράσχου, κατὰ ψυχήν  τε καὶ σῶμα, καὶ συγχώρησιν πταισμάτων Ἀθλοφόρε, τῇ σῇ μεσιτείᾳ, ἡμῖν πρὸς τὸν  Σωτῆρα.

Ἁγίων στίφος, σὺν τῷ κλεινῷ  Εὐσταθίῳ Θεόπιστε,  Ἀγάπιε τρισμάκαρ, καὶ τῇ Θεοπίστῃ, ἡμᾶς περιφρουρεῖτε.
Θεοτοκίον.
Σκέπη μοι ἔσο ἐκ τῶν βελῶν  τοῦ Βελίαρ καὶ ὁδήγει με πρὸς τρίβον μετανοίας, Κεχαριτωμένη, ΙΙαρθένε Θεοτόκε.

ᾨδὴ θ'. Κυρίως  Θεοτόκον.
Ἰσχὺν ἡμῖν καὶ σθένος,  δίδου ἐν ἀνάγκαις, καὶ συμφοραῖς ταῖς τοῦ βίου Εὐστάθιε, τὰ δυσχερῆ εὐμαρίζων τῇ  ἀντιλήψει σου.

Μὴ παύσῃ ἐποπτεύειν, καὶ  τὴν σὴν παρέχειν ἐπισκοπὴν Ἀθλοφόρε Εὐστάθιε, τοῖς ἀδιστάκτῳ καρδίᾳ σὲ  μακαρίζουσι.

Οἱ Μάρτυρες Κυρίου, σὺν τῷ Εὐσταθίῳ καὶ  Θεοπίστῃ θέοφρον Ἀγάπιε, καὶ Θεοπίστῳ Κυρίῳ  ἡμᾶς προσάγοιτε.
Θεοτοκίον.
Ὑμνοῦμέν σε βοῶντες χαῖρε  Θεοτόκε, ἁμαρτωλῶν ἱλαστήριον μέγιστον, καὶ προστασία τοῦ κόσμου καὶ καταφύγιον.

Τὸ Ἄξιόν  ἐστιν... καὶ τὰ Μεγαλυνάρια.
Δόξῃ οὐρανίῳ καταυγασθείς,  θεόκλητος ὤφθης, ὡς ὁ Παῦλος εὐκλεής, καὶ λαμπρῶς ἀθλήσας, Εὐστάθιε τρισμάκαρ,  ἀξίως ἐδοξάσθης θείοις χαρίσμασι.

Ἤκουσας καλούσης σε τῆς  φωνῆς,  Χριστοῦ τοῦ Σωτῆρος τοῦ  ὀφθέντός σοι θαυμαστῶς, δι' ἐλάφου μάκαρ, καὶ χαίρων  ἐπορεύθης,  τὴν μαρτυρίου τρίβον, Μάρτυς Εὐστάθιε.

Χαίροις τῆς ἀνδρείας  ὑπογραμμὸς καὶ Ἰὼβ τοῦ θείου, ὑποτύπωσις ἀληθής· χαίροις ὁ ἀλείφων, ἡμᾶς πρὸς  σωτηρίαν ὑπομονῆς σου Μάρτυς τοῖς κατορθώμασι.

Ὡς σεπτὴν θυσίαν καὶ  προσφοράν,  τοὺς ἐκ τοῦ μηροῦ σου, προελθόντας  κλεινοὺς βλαστούς,  ἀθλήσεως πόνοις, προσήγαγες Κυρίῳ, Εὐστάθιε θέοφρον, σὺν τῇ συζύγῳ σου.

Χαίροις τῶν Μαρτύρων ἡ  τετρακτύς, Εὐστάθιε μάκαρ, Θεοπίστῃ σὺν τῇ σεμνῇ, καὶ σὺν Ἀγαπίῳ, Θεόπιστε  παμμάκαρ, ἡμῶν πρὸς τὴν Τριάδα, πρέσβεις θερμοτατοι.

Παραστάται ὄντες  πανευκλεεῖς,  οἷα Ἀθλοφόροι, τοῦ Παντάνακτος  Ἰησοῦ,  εὐστάθειαν βίου, καὶ ἄφεσιν  πταισμάτων,  ἡμῖν ἀεὶ αἰτεῖτε, Ἅγιοι Μάρτυρες.

Πᾶσαι τῶν Ἀγγέλων αἱ  στρατιαί,  Πρόδρομε Κυρίου, Ἀποστόλων ἡ δωδεκάς, οἱ Ἅγιοι πάντες  μετὰ τῆς Θεοτόκου,  ποιήσατε πρεσβείαν. εἰς τὸ σωθῆναι ἡμᾶς.

Ἦχος β'. Ὅτε  ἐκ τοῦ ξύλου.
Πάντων βοηθὸς καὶ ἀρωγός,  ἔνδοξε Εὐστάθιε πέλεις, καὶ καταφύγιον, τῶν προσερχομένων σοι, ἀνενδοιάστῳ ψυχῇ·  πάσης βλάβης οὖν φυλάττε, ἡμᾶς ἀνωτέρους, καὶ Χριστοῦ τὰ βήματα, ἀκατακρίτους  σοφέ, δεῖξον, μετὰ τέλος θεόφρον, τῇ μαρτυρικῇ σου πρεσβείᾳ, τοὺς εἰλικρινῶς σε  μακαρίζοντας.

Δέσποινα πρόσδεξαι τάς  δεήσεις τῶν δούλων σου, καὶ λύτρωσαι ἡμᾶς, ἀπὸ πάσης ἀνάγκης καὶ θλίψεως.

Τὴν πᾶσαν ἐλπίδα μου εἰς  σὲ ἀνατίθημι, Μῆτερ τοῦ Θεοῦ. φύλαξόν με ὑπὸ τὴν σκέπην σου.

Δίστιχον
Εὐστάθειαν δίδου μοι ψυχῆς  ἐν πᾶσι Εὐστάθιε σπεύδοντι σοὶ Γερασίμῳ.

</document>
