<?xml version="1.0" encoding="UTF-8"?>
<document book="min_ext" part="sep" name="03b_sep" title="Μνήμὴ τῆς Ἀνακομιδῆς τῶν τιμίων λειψάνων τοῦ Ἁγίου Νεκταρίου Ἐπισκόπου Πενταπόλεως.">
Τῌ Γ´ ΤΟΥ ΣΕΠΤΕΜΒΡΙΟΥ
Ποιηθέντα ἅπαντα  ὑπὸ ΓΕΡΑΣΙΜΟΥ μοναχοῦ Μικραγιαννανίτου, Ὑμνογράφου τῆς  Μεγάλης τοῦ Χριστοῦ Ἐκκλησίας καὶ ἐκδιδόμενα ὑπὸ τῆς ἐν Αἰγίνῃ Ἱερὰς Μονῆς τῆς  Ἁγίας Τριάδος προνοίᾳ μὲν τοῦ Σεβ. Μητροπολίτου Ὕδρας, Σπετσῶν καὶ Αἰγίνης  ΙΕΡΟΘΕΟΥ,  ἐπιμελείᾳ δὲ τοῦ Ἀρχιμ. ΣΥΜΕΩΝ Π. ΚΟΥΤΣΑ. ΕΝ ΑΘΗΝΑΙΣ  1976

Ποιηθεῖσα ὑπὸ  ΓΕΡΑΣΙΜΟΥ μοναχοῦ Μικραγιαννανίτου,  Ὑμνογράφου τῆς Μεγάλης τοῦ Χριστοῦ Ἐκκλησίας καὶ ἐκδιδομένη ὑπὸ τῆς ἐν Αἰγίνῃ  Ἱερὰς Μονῆς τῆς Ἁγίας Τριάδος

ΜΗΝΙ  ΣΕΠΤΕΜΒΡΙῼ Γ΄,
ΜΝΗΜΗΝ  ΕΠ1ΤΕΛΟΥΜΕΝ ΤΗΣ ΑΝΑΚΟΜΙΔΗΣ
ΤΩΝ ΤΙΜΙΩΝ  ΛΕΙΨΑΝΩΝ ΤΟΥ ΕΝ ΑΓΙΟΙΣ ΠΑΤΡΟΣ ΗΜΩΝ
ΝΕΚΤΑΡΙΟΥ
ΕΠΙΣΚΟΠΟΥ  ΠΕΝΤΑΠΟΛΕΩΣ ΤΟΥ ΘΑΥΜΑΤΟΥΡΓΟΥ

ΕΝ Τῼ ΜΙΚΡῼ  ΕΣΠΕΡΙΝῼ

Ἱστῶμεν  στίχους δ΄ καὶ ψάλλομεν τὰ ἐξῆς Προσόμοια.
Ἦχος πλ. β'.  Αἱ Ἄγγελικαί.
Τὴν  θεοπρεπῆ, διανύσας πολιτείαν, τῆς ἐν οὐρανοῖς, ἠξιώθης εὐκληρίας, ἡμῖν δὲ  Ἱεράρχα, τὰ σὰ τίμια Λείψανα, δέδωκας ὡς κρήνην ἰαμάτων, ὧν τὴν ἐκκόμισιν ἐκ  τάφου, πανηγυρίζοντες, Νεκτάριε θαυματουργέ, φαιδρῶς ἑορτάζομεν.

Τὴν  ἐκκομιδὴν, τῶν ἁγίων σοῦ Λειψάνων, θείας ἑορτῆς, καὶ χαρᾶς ἐπουρανίου, ὑπὀθεσιν  εὑρόντες, 'Ἱεράρχα Νεκτάριε, ὕμνον ἀναμέλπομεν Κυρίῳ, τῷ σὲ δοξάσαντι πλουσίως,  πολλοῖς θαύμασι, καὶ δεδωκότι σε ἡμῖν, προστάτην θερμότατον.

Κρίνα  τοῦ ἀγροῦ,  καθωράθησαν τοῖς πᾶσι, πέμποντα ἡμῖν, εὐωδίαν οὐρανίαν, τὰ θεῖα Λείψανά σου, Θεοφόρε Νεκτάριε, ὅτε σου ἠνέῳκται ὁ  τάφος,  καὶ τῶν παθῶν τὴν δυσωδίαν, ἀεὶ λύουσι, τῶν προσιόντων  εὐλαβῶς,  αὐτοῖς μετὰ πίστεως.

Χάρις  δαψιλής, τοῖς τιμίοις σου Λειψάνοις, Πάτερ ἐνοικεῖ, τῇ τοῦ ΙΙνεύματος δυνάμει·  διὸ ἀγαλλιᾶται, ἡ Μονὴ σου Νεκτάριε, καὶ ἡ νῆσος Αἴγινα κηρύττει, τὴν σὴν  ὀξεῖαν προστασίαν, δι' ἧς Ἅγιε, τοῖς ἐν ἀνάγκαις συμπαθῶς, παρέχεις  βοήθειαν.
Δόξα.  Ἦχος δ΄.
Ἁγιοπρεπῶς πολιτευσάμενος, ἐν ὁσιότητι καὶ ἀληθείᾳ, τὸν ἐν Ἁγίοις ἀναπαυόμενον  Θεὸν ἐδόξασας, ἐν ἐσχάτοις χρόνοις, Ἱεράρχα Νεκτάριε· παρ΄ οὗ ἀξίως δοξασθείς,  τῶν ἀπ΄ αἰῶνος Ἁγίων ἐγένου συνάριθμος, καὶ τὰ σεπτά σου Λείψανα, θείας χάριτος  θησαυρός, ἡμῖν ὤφθησαν ὧν τὴν ἀνακομιδὴν ἑορτάζοντες, δοξάζομεν Χριστόν, τὸν  λαμπρῶς σε θαυμαστώσαντα.
Καὶ νῦν  Θεοτοκίον.
Ἐκ  παντοίων κινδύνων τοὺς δούλους σου, φύλαττε εὐλογημένη Θεοτόκε, ἵνα σε  δοξάζωμεν, τὴν ἐλπίδα τῶν ψυχῶν ἡμῶν.

Ἀπόστιχα.
Ἦχος β', Οἶκος  τοῦ Ἔφραθᾶ.
Τὴν  ἀνακομιδήν, τῶν θείων σου Λειψάνων, Νεκτάριε τελοῦντες, καρπούμεθα ἐκ τούτων,  τὴν δωρεὰν τοῦ Πνεύματος.
Στίχ,  Οἱ ἱερεῖς σου Κύριε, ἐνδύσονται δικαιοσύνην καὶ οἱ Ὅσιοί σου ἀγαλλιασονται.
Χαίρει ἡ σὴ Μονή, τὰ θεῖα Λείψανά σου, Νεκτάριε πλουτοῦσα, ὡς πλοῦτον ἀφθαρσίας,  καὶ χάριτος κειμήλιον.
Στίχ.  Τίμιος ἐναντίον Κυρίου ὁ θάνατος τοῦ Ὁσίου αὐτοῦ.
Χἄριν  ὁμολογεῖ, ἡ νῆσος τῆς Αἰγίνης, καθαγιαζομένη, τοῖς θείοις σου Λειψάνοις,  θαυματουργὲ Νεκτάριε.
Δόξα,  Τριαδικόν.
Φέγγει τρισσολαμπεῖ, Τριάδος τῆς Ἁγίας, λαμπόμενος παμμάκαρ, Νεκτάριε ἐκλάμπεις,  ὥσπερ ἀστὴρ νεόφωτος.
Καὶ νῦν.  Θεοτοκίον.
Εἴληφεν ἐξ ἁγνῶν αἱμάτων σου ὁ Λόγος, τὴν τῶν βροτῶν οὐσίαν, καὶ ἔσωσε Παρθένε,  τὸν πεπτωκότα ἄνθρωπον.

ΕΝ Τῼ ΜΕΓΑΛῼ  ΕΣΠΕΡΙΝῼ

Μετὰ τὸν  Προοιμιακόν, τὸ  Μακάριος ἀνήρ. Εἰς δὲ τὸ Κύριε ἐκέκραξα ἱστῶμεν στίχους ς΄ καὶ ψάλλομεν τὰ ἑξῆς Προσόμοια τοῦ  Ἁγίου.
Ἦχος β'. Ὅτε  ἐκ τοῦ ξύλου.
Νέκταρ ἀνεδείχθης ἀρετῶν, τῇ σῇ καθαρᾷ πολιτείᾳ, ἐν τοῖς ἐσχάτοις καιροῖς, ἅγιε  Νεκτάριε Ἀρχιερεῦ τοῦ Χριστοῦ, καὶ τὰ θεῖά σου Λείψανα, καθηγιασμένα, Πνεύματος  τῇ χάριτι, πιστοῖς ἐδόθησαν· ὧν περ τὴν σεπτὴν ἐκ τοῦ τάφου, ἀνακομιδὴν  εὐφημοῦντες, τὸν σὲ θαυμαστώσαντα δοξάζομεν.

Ὁτε  σου ὁ τάφος ὁ σεπτός, ἤνοικται πολλὴ εὐωδία, πᾶσιν ἐκκέχυται, τότε σου τὰ ἅγια  ὀστέα Ἅγιε, ὥσπερ ἄνθη πανεύοσμα, τῆς μελλούσης δόξης, ὤφθησαν ἐκφαίνοντα, χάριν  τὴν ἄφθονον· ὅθεν τῇ αὐτῶν ἐκκομίσει, ἑορτὴν συστήσαντες θείαν, ὕμνοις σε  γεραίρομεν Νεκτάριε.

Ἄλλη  κολυμβήθρα  Σιλωάμ, ὤφθη ἡ σορὸς τῶν  σεπτών σου,  Λειψάνων Ἅγιε, τῇ τοῦ θείου  Πνεύματος,  πλουσίᾳ χάριτι· θεραπεύει  γὰρ πάντοτε,  δεινὰς ἀσθενείας, καὶ διώκει πνεύματα, Πάτερ ἀκάθαρτα. Ὅθεν πᾶσα γλῶσσα  κηρύττει., τὰς σὰς θαυμαστὰς ἀντιλήψεις, ἃς παρέχεις ἅπασι Νεκτάριε.

Ὅτε  τὴν ἁγίαν σου ψυχήν, Πάτερ τῷ Κυρίῳ ἀπέδως, ὅλην ὁλόφωτον, τότε συνηρίθμησαι,  Ἁγίων τάξεσι, τὸ δὲ πάντιμον σῶμά σου, τῷ τάφῳ ἐδόθη, βρύον τὰ ἰάματα, τοῖς  προσπελάζουσιν· οὗπερ ἑορτάζοντες πόθῳ, τὴν ἐκκομιδὴν Ἱεράρχα, χάριν κομιζόμεθα  καὶ ἔλεος.

Ἴδε  τοὺς προστρέχοντας πιστῶς, τοῖς σοῖς μυριπνόοις Λειψάνοις, εὐσπλάγχνῳ ὄμματι,  ἅγιε Νεκτάριε, καὶ δίδου ἅπασι, τάς αἰτήσεις ἑκάστοτε, ψυχῶν καὶ σωμάτων, ἅπαντα  ἰώμενος, τὰ ἀρρωστήματα· χάρις γὰρ θαυμάτων πλουσία, παρὰ τοῦ Χριστοῦ σοι ἐδόθη,  ὃν ἀπὸ νεότητος ἠγάπησας.

Χαίρει ἡ ἁγία σου Μονή, ὥσπερ θησαυρὸν κεκτημένη, τὴν σὴν τιμίαν σορόν, καὶ ἡ  νῆσος Αἴγινα, γάνυται Ἅγιε, τῇ θερμῇ προστασίᾳ σου, ἡ Ἑλλὰς δὲ πᾶσα, μέλπει τῶν  θαυμάτων σου, τὰ ἐνεργήματα· πάντας γὰρ ὀξέως προφθάνεις, καὶ πολλῶν κινδύνων  ἐξαίρεις, τοὺς προσκαλουμένους σε Νεκτάριε.
Δόξα.  Ἦχος πλ. β'
Σήμερον καθάπερ κρίνα τοῦ ἀγροῦ, κατὰ τὸ θεῖον λόγιον, ἐκ τοῦ τάφου ἀνέτειλαν,  τὰ σεπτά σου ὀστέα, θαυματοφόρε πάτερ Νεκτάριε· καὶ τῶν ἐν σοὶ χαρίτων, τὴν  εὐωδίαν πνέοντα, τάς ψυχικὰς αἰσθήσεις τῶν πιστῶν εὐφραίνουσι, καὶ τῶν παθῶν τὸ  δυσῶδες ἐλαύνουσιν· ἡ γὰρ χάρις τοῦ Πνεύματος, ἀνεκφοίτητος ἐν τούτοις μένουσα,  ἐνεργεῖ τὰ παράδοξα· ἰατρεῖον γὰρ θεῖον ὤφθησαν, καὶ ἱλαστήριον ψυχῶν, καὶ  θλιβομένων καταφύγιον. Ὅθεν τὴν ἀνακομιδὴν αὐτῶν, ἐτησίως γεραίροντες, πιστῶς  βοῶμέν σοι· Θεράπον Χριστοῦ θερμότατε, καὶ Ἱεράρχα ὅσιε, ἀπαύστως πρέσβευε,  σῴζεσθαι τοὺς σὲ μακαρίζοντας.
Καὶ νῦν.  Ὁ αὐτός.
Τίς  μὴ μακαρίσει σε Παναγία Παρθένε, τίς μὴ ἀνυμνήσει σου, τὸν ἀλόχευτον τόκον; Ὁ  γὰρ ἀχρόνως ἐκ Πατρός, ἐκλάμψας Υἱὸς μονογενής, ὁ αὐτὸς ἐκ σοῦ τῆς Ἁγνῆς  προῆλθεν, ἀφράστως σαρκωθείς, φύσει Θεὸς ὑπάρχων, καὶ φύσει γενόμενος ἄνθρωπος  δι΄ ἡμᾶς· οὐκ εἰς δυάδα προσώπων τεμνόμενος, ἀλλ΄ ἐν δυάδι φύσεων, ἀσυγχύτως  γνωριζόμενος. Αὐτὸν ἱκέτευε, σεμνὴ παμμακάριστε, ἐλεηθῆναι τὰς ψυχὰς ἡμῶν.

Εἴσοδος,  Φῶς ἱλαρόν,  τὸ  Προκείμενον  τῆς ἡμέρας,  καὶ  τὰ  Ἀναγνώσματα.

Παροιμιῶν  τὸ  Ἀνάγνωσμα.(Κεφ.  ι′.7)
Μνήμη  δικαίου  μέτ'  ἐγκωμίων,  καὶ  εὐλογία  Κυρίου ἐπὶ  κεφαλὴν  αὐτοῦ.  Μακάριος ἄνθρωπος,  ὃς  εὗρε  σοφίαν,  καὶ  θνητὸς ὃς  οἶδε  φρόνησιν.  Κρεῖσσον  γὰρ  αὐτὴν ἐμπορεύεσθαι,  ἢ  χρυσίου  καὶ  ἀργυρίου  θησαυρούς.  Τιμιωτέρα  δὲ  ἐστι  λίθων  πολυτελῶν·  πᾶν  δὲ  τίμιον  οὐκ ἄξιον  αὐτῆς ἐστιν.  Ἐκ  γὰρ  τοῦ  στόματος  αὐτῆς ἐκπορεύεται  δικαιοσύνη,  νόμον  δὲ  καὶ  ἔλεον ἐπὶ  γλώσσης  φορεῖ.  Τοιγαροῦν ἀκούσατέ  μου,  ὦ  τέκνα·  σεμνὰ  γὰρ ἐρῶ,  καὶ  μακάριος ἄνθρωπος,  ὃς  τὰς ἐμὰς ὁδοὺς  φυλάξει.  Αἱ  γὰρ ἐξοδοί  μου,  ἔξοδοι  ζωῆς,  καὶ  ἑτοιμάζεται  θέλησις  παρὰ  Κυρίου.  Διὰ  τοῦτο  παρακαλῶ  ὑμᾶς,  καὶ  προΐεμαι ἐμὴν  φωνὴν  υἱοῖς ἀνθρώπων.  Ὅτι ἐγὼ  ἡ  σοφία  κατεσκεύασα  βουλήν,  καὶ  γνῶσιν  καὶ  ἔννοιαν ἐγὼ  ἐπεκαλεσάμην.  Ἐμὴ  βουλὴ  καὶ  ἀσφάλεια,  ἐμὴ  φρόνησις,  ἐμὴ  δὲ  ἰσχύς.  Ἐγὼ  τοὺς ἐμὲ  φιλοῦντας ἀγαπῶ,  οἱ  δὲ  ἐμὲ  ζητοῦντες  εὑρήσουσι  χάριν.  Νοήσατε  τοίνυν ἄκακοι  πανουργίαν,  οἱ  δὲ  ἀπαίδευτοι ἔνθεσθε  καρδίαν.  Εἰσακούσατέ  μου  καὶ  πάλιν·  σεμνὰ  γὰρ ἐρῶ,  καὶ  ἀνοίγω ἀπὸ  χειλέων ὀρθά.  Ὅτι ἀλήθειαν  μελετήσει ὁ  λάρυγξ  μου,  ἐβδελυγμένα  δὲ  ἐναντίον ἐμοῦ  χείλη  ψευδῶ.  Μετὰ  δικαιοσύνης  πάντα  τὰ  ῥήματα  τοῦ  στόματός  μου,  οὐδὲν ἐν  αὐτοῖς  σκολιόν,  οὐδὲ  στραγγαλιῶδες.  Πάντα  εὐθέα ἐστὶ  τοῖς  νοοῦσι,  καὶ  ὀρθὰ  τοῖς  εὑρίσκουσι  γνῶσιν.  Διδάσκω  γὰρ ὑμῖν ἀληθῆ,  ἵνα  γένηται ἐν  Κυρίῳ  ἡ ἐλπὶς ὑμῶν,  καὶ  πλησθήσεσθε  πνεύματος.
Σοφίας  Σολομῶντος  τὸ  Ἀνάγνωσμα.  .(Κεφ.  ζ′.7)
Δίκαιος,  ἐὰν  φθάσῃ  τελευτῆσαι,  ἐν ἀναπαύσει ἔσται.  Γῆρας  γὰρ  τίμιον  οὐ  τὸ  πολυχρόνιον,  οὐδὲ  ἀριθμῶ  ἐτῶν  μεμέτρηται.  Πολιὰ  δὲ  ἐστι  φρόνησις ἀνθρώποις,  καὶ  ἡλικία  γήρως  βίος ἀκηλίδωτος.  Εὐάρεστος  Θεῷ  γενόμενος,  ἠγαπήθη·  καὶ  ζῶν  μεταξὺ  ἁμαρτωλῶν,  μετετέθη.  Ἡρπάγη,  μὴ  κακία ἀλλάξῃ  σύνεσιν  αὐτοῦ,  ἢ  δόλος ἀπατήσῃ  ψυχὴν  αὐτοῦ·  βασκανία  γὰρ  φαυλότητος ἀμαυροῖ  τὰ  καλά,  καὶ  ῥεμβασμὸς ἐπιθυμίας  μεταλλεύει  νοῦν ἄκακον.  Τελειωθεὶς ἐν ὀλίγῳ,  ἐπλήρωσε  χρόνους  μακρούς· ἀρεστὴ  γὰρ ἦν  Κυρίω ἡ  ψυχὴ  αὐτοῦ·  διὰ  τοῦτο ἔσπευσεν ἐκ  μέσου  πονηρίας.  Οἱ  δὲ  λαοὶ  ἰδόντες  καὶ  μὴ  νοήσαντες,  μηδὲ  θέντες ἐπὶ  διανοίᾳ  τὸ  τοιοῦτον,  ὅτι  χάρις  καὶ  ἔλεος ἐν  τοῖς ὁσίοις  αὐτοῦ,  καὶ  ἐπισκοπὴ  ἐν  τοῖς ἐκλεκτοῖς  αὐτοῦ.
Σοφίας  Σολομῶντος  τὸ  Ἀνάγνωσμα.  .(Κεφ.  ι′.32)
Στόμα  δικαίου ἀποστάζει  σοφίαν,  χείλη  δὲ  ἀνδρῶν ἐπίστανται  χάριτας·  Στόμα  σοφῶν  μελετᾷ  σοφίαν,  δικαιοσύνη  δὲ  ῥύεται  αὐτοὺς ἐκ  θανάτου.  Τελευτήσαντος ἀνδρός  δικαίου  οὐκ ὄλλυται ἐλπίς·  υἱὸς  γὰρ  δίκαιος  γεννᾶται  εἰς  ζωήν,καὶ  ἐν ἀγαθοῖς  αὐτοῦ  καρπὸν  δικαιοσύνης  τρυγήσει.  Φῶς  δικαίοις  διαπαντός,  καὶ  παρὰ  Κυρίου  εὑρήσουσι  χάριν  καὶ  δόξαν.  Γλῶσσα  σοφῶν  καλὰ  ἐπίσταται,  καὶ  ἐν  καρδίᾳ  αὐτῶν ἀναπαύσεται  σοφία.  Ἀγαπᾷ  Κύριος ὁσίας  καρδίας,  δεκτοὶ  δὲ  αὐτῷ  πάντες ἄμωμοι ἐν ὁδῷ.  Σοφία  Κυρίου  φωτιεῖ  πρόσωπον  συνετοῦ·  φθάνει  γὰρ  τοὺς ἐπιθυμοῦντας  αὐτήν,  πρὸ  τοῦ  γνωσθῆναι,  καὶ  εὐχερῶς  θεωρεῖται ὑπὸ  τῶν ἀγαπώντων  αὐτήν.  Ὁ ὀρθρίσας  πρὸς  αὐτὴν  οὐ  κοπιάσει,  καὶ  ὁ ἀγρυπνήσας  δι'  αὐτήν,  ταχέως ἀμέριμνος ἔσται.  Ὅτι  τοὺς ἀξίους  αὐτῆς  αὐτὴ  περιέρχεται  ζητοῦσα,  καὶ  ἐν  ταῖς  τρίβοις  φαντάζεται  αὐτοῖς  εὐμενῶς.  Σοφίας  οὐ  κατισχύσει  ποτὲ  κακία.  Διὰ  ταῦτα  καὶ  ἐραστὴς ἐγενόμην  τοῦ  κάλλους  αὐτῆς  καὶ  ἐφίλησα  ταύτην,  καὶ  ἐξεζήτησα ἐκ  νεοτητός  μου,  καὶ  ἐζήτησα  νύμφην ἀγαγέσθαι ἐμαυτῷ.  Ὅτι ὁ  πάντων  Δεσπότης ἠγάπησεν  αὐτήν.  Μύστις  γὰρ ἐστι  τῆς  τοῦ  Θεοῦ  ἐπιστήμης,  καὶ  αἱρέτις  τῶν ἔργων  αὐτοῦ.  Οἱ  πόνοι  αὐτῆς  εἰσὶν ἀρεταί·  σωφροσύνην  δὲ  καὶ  φρόνησιν  αὕτη  διδάσκει,  δικαιοσύνην  καὶ  ἀνδρείαν,  ὧν  χρησιμώτερον  οὐδὲν ἐστιν ἐν  βίῳ  ἀνθρώποις.  Εἰ  καὶ  πολυπειρίαν  ποθεῖ  τις,  οἶδε  τὰ  ἀρχαῖα  καὶ  τὰ  μέλλοντα  εἰκάζειν,  ἐπίσταται  στροφὰς  λόγων,  καὶ  λύσεις  αἰνιγμάτων,  σημεῖα  καὶ  τέρατα  προγινώσκει,  καὶ  ἐκβάσεις  καιρῶν  καὶ  χρόνων,  καὶ  πᾶσι  σύμβουλὸς ἐστιν ἀγαθή.  Ὅτι ἀθανασία ἐστὶν ἐν  αὐτῇ,  καὶ  εὔκλεια ἐν  κοινωνίᾳ  λόγῳ  αὐτῆς.  Διὰ  τοῦτο ἐνέτυχον  τῷ  Κυρίω,  καὶ  ἐδεήθην  αὐτοῦ,  καὶ  εἶπον ἐξ ὅλης  μου  τῆς  καρδίας.  Θεὲ  Πατέρων,  καὶ  Κύριε  τοῦ  ἐλέους,  ὁ  ποιήσας  τὰ  πάντα ἐν  λόγῳ  σου,  καὶ  τῇ  σοφίᾳ  σου  κατασκευάσας  τὸν ἄνθρωπον,  ἵνα  δεσπόζῃ  τῶν ὑπὸ  σοῦ  γενομένων  κτισμάτων,  καὶ  διέπῃ  τὸν  κόσμον ἐν ὁσιότητι  καὶ  δικαιοσύνῃ,  δὸς  μοι  τὴν  τῶν  σῶν  θρόνων  πάρεδρον  σοφίαν,  καὶ  μὴ  με ἀποδοκιμάσῃς ἐκ  παίδων  σου,  ὅτι ἐγὼ  δοῦλος  σός,  καὶ  υἱὸς  τῆς  παιδίσκης  σου.  Ἐξαπόστειλον  αὐτὴν ἐξ ἁγίου  κατοικητηρίου  σου  καὶ  ἀπὸ  θρόνου  δόξης  σου,  ἵνα  συμπαροῦσά  μοι  διδάξῃ  με,  τὶ  εὐάρεστόν ἐστι  παρὰ  σοί.  Καὶ  ὁδηγήση  με ἐν  γνώσει,  καὶ  φυλάξῃ  με ἐν  τῇ  δόξῃ  αὐτῆς.  Λογισμοὶ  γὰρ  θνητῶν  πάντες  δειλοὶ  καὶ  ἐπισφαλεῖς  αἱ  ἐπίνοιαι  αὐτῶν.

Εἰς τὴν Λιτήν.
Ἰδιόμελα. Ἦχος  α',
Πάλαι  μὲν ἡ Αἴγινα, τὸ σὸν ἅγιον σκῆνος, θρήνοις ὁσίως κηδεύσασα, τὴν σὴν χάριν  ἀπεξεδέχετο· νῦν δὲ τοῦτο ἐκ τοῦ τάφου, ὡς κιβωτὸν ἁγιάσματος ἐκκομίσασα, χαρᾶς  πολλῆς πληροῦται, ἁγιασμὸν καὶ ἔλεος, καὶ ἰάσεις πολλαπλάς, καὶ πᾶσαν δόσιν  ἀγαθήν, ἐξ αὐτοῦ καρπουμένη. Ἀλλ΄ ὦ πάτερ Νεκτάριε, ῥᾶνον ἐν ταῖς ψυχαῖς ἡμῶν τὸ  νέκταρ τῆς ἀγάπης, καὶ ῥῦσαι ἡμᾶς τῆς τῶν παθῶν πικρίας, ταῖς πρὸς Χριστὸν  πρεσβείαις σου.
Ἦχος β΄.
Τῆς  αἰωνίου ζωῆς τὰς χάριτας, καὶ τῆς μελλούσης ἀξίας τὰς δωρεάς, μυστικῶς  προζωγραφοῦντα, τὰ σὰ τίμια Λείψανα πᾶσιν ἀνεφάνησαν,Ἱεράρχα Νεκτάριε· τὴν ὀσμὴν  γὰρ τῆς χάριτος ἐπαφιᾶσι θαυμαστῶς, ἀρωματίζοντα πάντας, ἐν τῇ ἐκφάνσει τῶν  κρειττόνων· καὶ πλήθει θαυμάτων, πλῆθος ἐπάθλων θεϊκῶν, ὧν μετέσχες δηλοῦσι,  παρὰ Χριστοῦ τοῦ Θεοῦ, καὶ Σωτῆρος τῶν ψυχῶν ἡμῶν.
Ἦχος γ'.
Δεῦτε  ἅπαντες πιστοί, τῇ θαυματοβρύτῳ σορῷ προσπέσωμεν, Νεκτάριου τοῦ παμμάκαρος, τοῦ  νεοφανοῦς τῆς Ἐκκλησίας φωστῆρος· ἐκ τοῦ τάφου γὰρ ἡμῖν ἀνεδόθησαν, τῆς  ἁγιότητος τὰ σήμαντρα φέροντα, καὶ τὴν ἐν αὐτοῖς οἰκοῦσαν χά-ριν τοῦ Πνεύματος,  ὡς χρυσίον πολυτιμον στίλβοντα· καὶ δωρεαῖς ἰαμάτων, ὀλβιοῦντα τοὺς πιστούς, τὴν  ἀποκειμένην ἐν οὐρανοῖς, τοῖς ἀξίοις εὔκλειαν, διατρανοῦσιν ἐμφανῶς· Χριστὸς γὰρ  ἐν τοῖς Ἁγίοις ἐνεργεῖ, ὡς ἀψευδῶς ἐπηγγείλατο, ὁ δοξάζων τοὺς αὐτὸν δοξάζοντας.
Ἦχος δ΄
Ἐξέστησαν ἅπαντες, ὅτε ὁ σὸς τάφος ἠνέῳκται, θεοφόρε Ἱεράρχα Νεκτάριε· εὐωδία  γὰρ γλυκεῖα ἐξ αὐτοῦ διεξεχύθη, πιστοποιοῦσα πάντας, τῆς ζωῆς τὴν λαμπρότητα,  καὶ τὸν θεόσδοτον ἐν σοὶ θησαυρόν· εὐωδία γὰρ Χριστοῦ, κατὰ Παῦλον ὤφθης, καὶ  θεϊκῶν δωρεῶν ἐπάξιον ταμεῖον· ἔνθεν ἡ θήκη τῶν Λειψάνων σου, ἰάματα βρύουσα,  νοσημάτων καθαιρεῖ βόρβορον, καὶ σμῆνος ἀκαθάρτων, κατακλύζει πνευμάτων,  εὐφροσύνην καὶ χαράν, πᾶσι βραβεύουσα.
Δόξα.  Ὁ αὐτός.
Τῇ  ἀνακομιδῇ τῶν σεπτῶν Λειψάνων σου, ἑορτὴν λαμπρὰν συγκροτήσαντες, μακαρίζομέν  σε, ἀξιομακάριστε Νεκτάριε· τῆς θείας γὰρ ἀγάπης τὸ νέκταρ δεξάμενος, μακάριος  ἀνὴρ κατὰ Δαβίδ, ἐν κόσμῳ ὤφθης, ἐν νόμῳ Κυρίου, μελετήσας ἡμέρας καὶ, νυκτός·  καὶ τὸν καρπὸν τῆς ζωῆς τρυγήσας, ἐθεώθης κατὰ μέθεξιν· διὸ καὶ ἡμῖν, τοῖς τῇ  ἁγίᾳ σορῷ σου προσπίπτουσι, καὶ τὴν σεπτὴν ἀσπαζομένοις Κάραν, αἴτησαι τὸν θεῖον  ἱλασμόν, καὶ τὸ μέγα ἔλεος.
Καὶ νῦν,  Θεοτοκίον.
Ἐκ  παντοίων κινδύνων τοὺς δούλους σου φύλαττε, εὐλογημένη Θεοτόκε, ἵνα σε  δοξάζωμεν, τὴν ἐλπίδα τῶν ψυχῶν ἡμῶν.

Εἰς τὸν Στίχον  Στιχηρὰ Προσόμοια.
Ἦχος πλ. α΄.  Χαίροις ἀσκητικῶν.
Πάλιν  πνευματικῆς ἑορτῆς, ἡμῖν αἰτία καὶ ὑπόθεσις γέγονε, Νεκτάριε Ἱεράρχα, τῶν σῶν  ἁγίων ὀστῶν, ἡ ἀπὸ τοῦ τάφου ἀνακόμισις· ἐν ᾗ ἑορτάζοντες, εὐφροσύνης  πληρούμεθα, καὶ τῇ σορῷ σου, εὐλαβῶς προσπελάζοντες, κομιζόμεθα, ἐξ αὐτῆς χάριν  ἄφθονον. Δίδου ἡμῖν ἑκάστοτε, ταχεῖαν βοήθειαν, ὡς μιμητὴς τοῦ Δεσπότου, πάσης  ἀνάγκης ῥυόμενος, τοὺς πίστει τελείᾳ, ἐξαιτοῦντας θεοφορε, τὴν προστασίαν σου.
Στίχ.  Οἱ ἱερεῖς σου, Κύριε, ἐνδύσονται δικαιοσύνην καὶ οἱ Ὅσιοί σου ἀγαλλιάσονται.
Χαίρει ἡ εὐαγὴς σου Μονή, ὡς θησαυρὸν καὶ κιβωτὸν ἁγιάσματος, κατέχουσα Ἱεράρχα,  τὴν σὴν ἁγίαν σορόν, καθαγιασθεῖσαν θείῳ Πνεύματι· καὶ ταύτῃ συρρέουσιν, ἐκ  περάτων Νεκτάριε, οἱ ἐν ἀνάγκαις, καὶ ἐν νόσοις καὶ θλίψεσι, καὶ λαμβάνουσι,  συμπαθῶς τὰ αἰτήματα· κρήνη γὰρ ἀνεξάντλητος, θαυμάτων γεγένηται, καὶ καταφύγιον  μέγα, καὶ ἰατρεῖον ἀδάπανον· Χριστὸς γὰρ πλουσίως, ὃν ἐδόξασας ἐν βίῳ, σὲ  ἐθαυμάστωσε.
Στίχ.  Τίμιος ἐναντίον Κυρίου ὁ θάνατος τοῦ Ὁσίου αὐτοῦ.
Χαίροις νέος ἀστὴρ παμφαής, τῆς Ἐκκλησίας Ἱεράρχα Νεκτάριε, ὁ λύσας δοκησισόφων,  τάς σοφιστείας τρανῶς, ἐν δυνάμει Πάτερ θείου Πνεύματος· πηγὴ ἡ πηγάζουσα,  ἀενάως ἰάματα· νήσου Αἰγίνης, θεοδώρητος ἔφορος, καὶ πρὸς Κύριον, πρεσβευτὴς  ἀκαταίσχυντος. Φρούρει οὖν ταύτην Ἅγιε, ταῖς σαῖς ἀντιλήψεσι, σὺν τῇ ἁγίᾳ Μονῇ  σου, καὶ τὴν Ἑλλάδα νῦν ἅπασαν, Χριστὸν ἱκετεύων, ταῖς ψυχαῖς ἡμῶν δοθῆναι, τὸ  μέγα ἔλεος.
Δόξα.  Ἦχος πλ΄. δ.
Ἱεραρχίας τὴν στολήν, ταῖς ἀρεταῖς λαμπρύνας Νεκτάριε, 'Ἁγίων ἰσότιμος ὤφθης,  ἀγιοπρεπῶς πολιτευσάμενος· καὶ νῦν πλήρη ἁγιότητος, τὰ σὰ τίμια Λείψανα, ἐκ τοῦ  τάφου δέδωκας ἡμῖν, τοῖς ποθοῦσί σε Ἅγιε. Διὸ τὴν τούτων ἀνακομιδήν, πιστῶς  ἑορτάζοντες βοῶμέν σοι· Πρέσβευε Ἱεράρχα, τῷ πανοικτίρμονι Θεῷ, δίδοσθαι ἡμῖν τὸ  θεῖον ἔλεος.
Καὶ νῦν.  Θεοτοκίον.
Δέσποινα πρόσδεξαι, τάς δεήσεις τῶν δούλων σου, καὶ λύτρωσαι ἡμᾶς, ἀπὸ πάσης  ἀνάγκης καὶ θλίψεως.

Ἀπολυτίκιον.
Ἦχος α'. Τῆς  ἐρήμου πολίτης.
Τῶν  σεπτῶν σου Λειψάνων Ἱεράρχα Νεκτάριε, τὴν ἁγίαν ἐκ τάφου κομιδὴν ἐορτάζοντες,  σωμάτων καὶ ψυχῶν ἁγιασμὸν, καἴ ἴασιν παθῶν παντοδαπῶν, κομιζόμεθα προσπίπτοντες  εὐλαβῶς, τῇ χάριτί σου κράζοντες· δόξα τῷ σὲ δοξάσαντι λαμπρῶς, δόξα τῷ σὲ  ἁγιάσαντι, δόξα τῷ ἐνεργοῦντι διὰ σοῦ, πᾶσιν ἰάματα.
Καὶ τὸ  γνωστόν. Ὅμοιον.
Σηλυβρίας τὸν γόνον καὶ Αἰγίνης τὸν ἔφορον, τὸν ἐσχάτοις χρόνοις φανέντα, ἀρετῆς  φίλον γνήσιον, Νεκτάριον τιμήσωμεν πιστοί, ὡς ἔνθεον θεράποντα Χριστοῦ·  ἀναβλύζει γὰρ ἰάσεις παντοδαπάς, τοῖς εὐλαβῶς κραυγάζουσι· δόξα τῷ σὲ δοξάσαντι  Χριστῷ, δόξα τῷ σὲ θαυμαστώσαντι, δόξα τῷ ἐνεργοῦντι διὰ σοῦ, πᾶσιν ἰάματα.
Θεοτοκίον.
Τοῦ  Γαβριὴλ φθεγξαμένου σοι Παρθένε τὸ χαῖρε, σὺν τῇ φωνῇ ἐσαρκοῦτο, ὁ τῶν ὅλων  Δεσπότης· ἐν σοὶ τῇ ἁγίᾳ κιβωτῷ, ὡς ἔφη ὁ δίκαιος Δαβίδ. Ἐδείχθης πλατυτέρα τῶν  οὐρανῶν, βαστάσασα τᾶν Κτίστην σου. Δόξα τῷ ἐνοικήσαντι ἐν σοί, δόξα τῷ  προελθόντι ἐκ σοῦ, δόξα τῷ ἐλευθερώσαντι ἡμᾶς, διὰ τοῦ τόκου σου.

Ἀπόλυσις.

ΕΙΣ ΤΟΝ ΟΡΘΡΟΝ

Μετὰ τὴν α'  Στιχολογίαν, Κάθισμα.
Ἦχος α΄. Τὸν  τάφον σου Σωτὴρ.
Τὴν  ἀνακομιδήν, τῶν σεπτῶν σου Λειψάνων, Νεκτάριε σοφέ, ἐορτάζοντες πόθῳ, τὴν σὴν  ἐπιβοώμεθα, μεσιτείαν πρὸς Κύριον· ὃν ἱκέτευε, πάσης ἀνάγκης καὶ βλάβης, ἡμᾶς  ῥύεσθαι, τοὺς εὐφημοῦντάς σε Πάτερ ὡς θεῖον θεράποντα.
Θεοτοκίον.
Τὸν  πάντων ποιητήν, καὶ Θεὸν καὶ Δεσπότην, κυήσασα Ἁγνή, ἐξ ἁγνῶν σοι αἱμάτων, τὸν  κόσμον ἀνεκαίνισας, καὶ τὸν ὄφιν ἐνέκρωσας· ὅθεν ἅπαντες ὡς τῆς ζωῆς σε Μητέρα,  μεγαλύνομεν οἱ τοῦ θανάτου ῥυσθέντες, τῷ τόκῳ σου Ἄχραντε.

Μετὰ τὴν β'  Στιχολογίαν, Κάθισμα.
Ἦχος δ'. Ταχὺ  προκατάλαβε.
Ἡνίκα  ἀνέλαβον, ἀπό του τάφου σοφέ, τὰ θεῖά σου Λείψανα, ἐν εὐλαβείᾳ πολλῇ, ὀσμῆς  ἐπληρώθησαν, θείας καὶ οὐρανίου, θεϊκῇ χορηγίᾳ, ᾄδοντες τῷ Σωτῆρι, χαριστήριον  αἶνον, τῷ σὲ θαυματοφόρον, Νεκτάριε δείξαντι.
Θεοτοκίον.
Ἡ  δόξα σου Ἄχραντε, πᾶσαν καλύπτει τὴν γῆν, καὶ πάντες οἱ Ἄγγελοι, τὰ μεγαλεῖα τὰ  σά, δοξάζουσι Δέσποινα· πάντων γὰρ τὸν Δεσπότην, ἀπορρήτως τεκοῦσα. ἕνωσις  διεστώτων, Θεοτόκε ἐδείχθης· διό σοι ἀσιγήτως, τὸ χαῖρε κραυγάζομεν.

Μετὰ τὸν  Πολυέλαιον, Κάθισμα
Ἦχος πλ΄. α'.  Τὸν συνάναρχον Λόγον.
Ἡ  σορὸς τῶν σεπτῶν σου Λειψάνων Ἅγιε, ἰατρεῖον ἐδείχθη πᾶσιν ἀδάπανον· θεραπεύει  γὰρ ἀεὶ θείᾳ χάριτι, τοὺς προστρέχοντας πιστῶς, νοσημάτων χαλεπῶν, Νεκτάριε  Ἱεράρχα, καὶ τῶν δαιμόνων διώκει, θείᾳ ῥοπῇ πᾶσαν ἐνέργειαν.
Θεοτοκίον.
Γαστήρ σου Παρθένε ἡ παναμώμητος, πλατυτέρα ἐδείχθη τῶν οὐρανῶν ἀληθῶς, ὡς  χωρήσασα Θεὸν τὸν ἀχώρητον· Ὅθεν πᾶσαι γενεαί, μακαρίζομεν πιστῶς, ὡς μόνην σε  Θεοτόκον, καὶ σωτηρίαν καὶ σκέπην, ἡμῶν καὶ μέγα καταφύγιον.

Εἶτα οἱ  Ἀναβαθμοὶ· τὸ α'  ἀντίφωνον τοῦ δ' ἤχου.

Προκείμενον.
Οἱ  ἱερεῖς σου, Κύριε, ἐνδύσονται δικαιοσύνην καὶ οἱ Ὅσιοί σου ἀγαλλιάσονται.
Στίχ.  Μακάριος ἀνὴρ ὁ φοβούμενος τὸν Κύριον,

Τὸ Πᾶσα πνοή.
Εὐαγγέλιον τὸ  τοῦ Ὄρθρου τῆς θ' Νοεμβρίου (Ζήτει τῇ λ' Σεπτεμβρίου).

Ὁ Ν' Ψαλμός.
Δόξα,  Ταῖς τοῦ Ἱεράρχου..,
Καὶ νῦν.  Ταῖς τῆς Θεοτόκου.

Ἰδιόμελον.  Ἦχος πλ. β΄.
Στίχ.  Ἐλέησόν με ὁ Θεός...
Τοῦ  ἀδύτου φωτισμοῦ, κοινωνῶν θεοφόρε, καὶ κατὰ μέθεξιν θείαν θεούμενος, παθῶν  ἀχλύος λύτρωσαι, καὶ παντοδαπῶν νοσημάτων καὶ θλίψεων, τοὺς τοῖς σεπτοῖς σου  προσιόντας Λειψάνοις, ἀνενδοιάστῳ ψυχῇ, Ἱεράρχα πάτερ Νεκτάριε, ὡς παρρησίαν  ἔχων πρὸς Κύριον.

Καὶ οἱ Κανόνες  τῆς Θεοτόκου καὶ τοῦ Ἁγίου, φέρων  τήνδε ἀκροστιχίδα·

«Τοῖς σοῖς Λειψάνοις ὦ  Νεκτάριε αἶνος, Γερασίμου».
Ἦχος πλ. δ',
ᾨδὴ α'.  'Ἁρματηλάτην Φαραώ.
Τῆς  ἀφθαρσίας εἰληφὼς τὸν στέφανον, ὡς Ἱεράρχης σοφός, καὶ Ἁγίων πάντων, σύσκηνος  γενόμενος, Νεκτάριε ἱκέτευε, φωτισμόν μοι δοθῆναι, τὴν ἐκ τοῦ τάφου γεραίροντι,  ἀνακομιδὴν τῶν Λειψάνων σου.

Ὁ  ποταμός τῶν δωρεῶν τοῦ Πνεύματος, ἐν τοῖς Λειψάνοις τοῖς σοῖς, νοητῶς ἐχύθη ἅγιε  Νεκτάριε· ἐντεῦθεν πελαγίζουσιν, ἰαμάτων τὰ ῥεῖθρα, τῶν παθημάτων τὸν βόρβορον,  καὶ ἀσθενειῶν κατακλύζοντα.

Ἴδε  ὑψόθεν ἅγιε Νεκτάριε, τοὺς προσιόντας πιστῶς, τῇ ἁγίᾳ θήκῃ, τῶν σεπτῶν Λειψάνων  σου, καὶ δίδου πᾶσιν Ὅσιε, πατρικῇ συμπαθείᾳ, ῥῶσιν καὶ χάριν καὶ ἔλεος, καὶ τῶν  πειρασμῶν ἀπολύτρωσιν.

Σὲ  προστασίαν καὶ θερμὴν ἀντίληψιν, ἡ σὴ ἁγία Μονή, κεκτημένη Πάτερ  πάσης βλάβης ῥύεται,  καὶ τοῖς σεπτοῖς Λειψάνοις  σου,  καυχωμένη λαμβάνει, τὴν ἐξ αὐτῶν  εὐλογίαν σου,  ὕμνους σοι χαρᾶς  ἀναμέλπουσα.
Θεοτοκίον.
Σωματοφόρον ὑπὲρ λόγον τέτοκας, τὸν πρὶν ἀσώματον, τοῦ Πατρὸς Παρθένε, Λόγον τὸν  συνάναρχον, καὶ τοῦ Ἀδὰμ ἀνέτρεψας, τὴν ἀρχαίαν κατάραν· διό σε πάντες  γεραίρομεν, ὡς ζωὴν ἡμῖν θείαν βλύσασαν.
Καταβασία. Σταυρὸν χαράξας  Μωσῆς...

ᾨδὴ γ΄. Ὁ  στερεώσας κατ' ἀρχάς.
Ὅλον  τὸν πόθον πρὸς Χριστόν, ἀπὸ νεότητος ἔχων, Ἱεράρχης θεοφόρος ἐδείχθης, ἐν  ἐσχάτοις τοῖς καιροῖς, Νεκτάριε μακάριε, τοῖς ἴχνεσι τῶν πάλαι, Ἁγίων Πάτερ  ἑπόμενος.

Ἰαματόβρυτος πηγή,  τῇ θεϊκῇ ἐπομβρίᾳ, ἡ σορὸς τῶν σῶν  Λειψάνων ὁρᾶται· ὧν τὴν ἀνακομιδήν, τὴν ἐκ τοῦ τάφου  μέλποντες,  ἑόρτιόν σοι αἶνον, πάτερ Νεκτάριε  ᾄδομεν.

Σαρκὸς νεκρώσας τάς ὁρμάς, τῇ ζωηφόρω νεκρώσει, ζωῆς θείας  κληρονόμος ἐδείχθης,  καί, τὰ θεῖά σου ὀστᾶ ὡς  θησαυρὸν πολύτιμον,  τῆς θείας ἐνεργείας, ἡμῖν Νεκτάριε  δέδωκας.

Λάμψας τοῦ βίου τῇ νυκτί, ὡς φαεινὸς ἑωσφόρος, καταυγάζεις τῶν  θαυμάτων τῇ αἴγλῃ τάς καρδίας τῶν πιστῶν, τῶν προσκυνούντων  Ἅγιε,  τῶν σῶν σεπτῶν Λειψάνων, σορὸν τὴν θείαν  Νεκτάριε.
Θεοτοκίον.
Ἐκ  τῶν αἱμάτων σου Ἁγνή, φορέσας ὁ Θεὸς Λόγος, τῆς σαρκὸς τὸ περιβόλαιον Κόρη,  διπλοῦς ὤφθη ἐπὶ γῆς, Θεὸς ὁμοῦ καὶ ἄνθρωπος, ἀνερμηνεύτῳ τρόπῳ, καὶ πάντα  κόσμον διέσωσε.
Καταβασία, Ῥάβδος εἰς τύπον  τοῦ μυστηρίου...

Κάθισμα. Ἦχος  δ'. Ὁ ὑψωθεὶς ἐν τῷ Σταυρῷ.
Τοὺς  ἑορτάζοντας πιστῶς Ἱεράρχα, τῶν σῶν Λειψάνων τὴν ἁγίαν ἡμέραν, καὶ ὡς Θεοῦ  θεράποντα τιμῶντές σε, σκέπε ταῖς πρεσβείαις σου, ἀπὸ πάσης ἀνάγκης, πειρασμῶν  ἐκλύτρωσιν, καὶ πταισμάτων τὴν λύσιν, παρὰ Θεοῦ αἰτούμενος ἡμῖν, θαυματοφόρε,  Νεκτάριε ὅσιε.
Θεοτοκίον.
Τῇ  προστασίᾳ σου Ἁγνὴ Θεοτόκε, τοὺς καταφεύγοντας ἐξ ὅλης καρδίας, τῆς τοῦ ἐχθροῦ  μανίας ἀπολύτρωσαι· δίδου δὲ βοήθειαν, τοῖς ἐν θλίψεσιν οὖσιν, ὡς Μήτηρ  φιλεύσπλαγχνος, τοῦ τῶν ὅλων Δεσπότου, καὶ τῆς μελλούσης δόξης καὶ χαρᾶς, ἡμᾶς  μετόχους, Παρθένε ἀνάδειξον.

ᾨδή δ' Σύ μου  ἰσχύς.
Ἱεραρχῶν, νέον ἐδείχθης ἀγλάϊσμα, Ἱεράρχα, ὅσιε Νεκτάριε, ἐν ὁσιότητι ἀληθεῖ,  καὶ δικαιοσύνῃ, καὶ τῇ τῶν τρόπων χρηστότητι, κοσμήσας σου τὸν βίον, ἐκβοῶν τῷ  Κυρίῳ· τῇ δυνάμει σου δόξα Φιλάνθρωπε.

Ψυχῶν  σοφέ, ἀπαλλαγὴ ἐκ τοῦ χείρονος, ὄντως ὤφθη, ἐν τοῖς Λειψάνοις σου, χάρις  σκηνοῦσα ἡ θεϊκή· ἡ γὰρ πρῴην πόρνη, τῇ μετανοίᾳ κεκάθαρται, ἡνίκα παραδόξως, ἐκ  τοῦ τάφου σου Πάτερ, θαυμαστὴ εὐωδία ἐκκέχυται.

Ἁγιασμόν, καὶ σωτηρίαν καὶ ἴασιν, τὰ ὀστᾶ σου, Πάτερ ἀναβλύζοντα, ἀνεκομίσθησαν  εὐλαβῶς, καὶ ἐν τῇ Μονῇ σου, ὡς θησαυρὸς ἀπετέθησαν· οἷς πίστει προσιόντες, οἱ  πιστοὶ πανταχόθεν, εὐφροσύνης πληροῦνται Νεκτάριε.

Νόσοι  δειναί, τῇ ἐπικλήσει σου Ἅγιε, ἐξιῶνται, Πνεύματος τῇ χάριτι· ὅθεν θαυμάτων σου  τῶν πολλῶν, ὁ φθόγγος εἰς πᾶσαν, τὴν γῆν ἐξῆλθε Νεκτάριε, καὶ πᾶς ὁ τὴν σὴν  κλῆσιν, προσφωνῶν τὴν θερμήν σου, προστασίαν εὑρίσκει ἐπίκουρον.
Θεοτοκίον.
Ὅλος  ἐν σοί, ἀνερμηνεύτως ἐσκήνωσεν, ὁ ἐν κόλποις, τοῦ Πατρὸς ὡς σύνθρονος, Υἱὸς  ὑπάρχων καὶ συμφυὴς, καὶ σαρκὸς Παρθένε, μετειληφώς τε καὶ αἵματος, διπλοῦς ἐκ  σοῦ ἐτέχθη, ἐν μιᾷ ὑποστάσει, τοῦ Ἀδὰμ ἀνορθῶν τὸ ὀλίσθημα.
Καταβασία. Εἰσακήκοα Κύριε…

ᾨδή ε'. Ἵνα τί  με ἀπώσω;
Ἱλαστήριον ὥσπερ, ἡ τιμία θήκη σου πρόκειται ἅπασι, τοῖς προσερχομένοις, καὶ τὴν  σὴν ἐξαιτοῦσι βοήθειαν, ἢν ἀπαύστως δίδου, Νεκτάριε θαυματοφόρε, ἀφανίζων ἐχθροῦ  τὰ βουλεύματα.

Σωτηρίας λιμένα, ἡ ἁγία Μάνδρα σου ἔχει σε Ἅγιε, καὶ τοῖς σοῖς Λειψάνοις,  ἀκλυδώνιστος σῴζεται πάντοτε, πάσης τρικυμίας τῆς ἐν τῷ βίῳ καὶ ἀνάγκης, τὰ  πολλά σου κηρύττουσα θαύματα.

Ὥσπερ  δόματα θεῖα, πανταχοῦ δεδώρηνται ἐκ τῶν Λειψάνων σου, πίστει ἀδιστάκτῳ, θεοφόρε  Νεκτάριε τμήματα, πᾶσαν τὴν Ἑλλάδα, καὶ πᾶσαν ἄλλην χώραν Πάτερ, ἁγιάζοντα  Πνεύματος χάριτι.

Νέον  ἄστρον ἐφάνης, ἐν τοῖς ζοφεροῖς τούτοις χρόνοις Νεκτάριε, τοῦ Εὐαγγελίου,  ἀπαυγάζων τὸ φῶς τὸ ἀνέσπερον· ἔνθεν θεοφόρε, τῶν σῶν θαυμάτων τῇ δυνάμει,  Ὀρθοδόξων εὐφραίνεις τὸ πλήρωμα.
Θεοτοκίον.
Ἐσαρκώθη ὡς οἶδεν, ὁ ἀπεριόριστος φύσει Θεότητος, ἐκ τῶν σῶν αἱμάτων, καὶ ἐφάνη  τῷ κόσμῳ ὡς ἄνθρωπος, Κεχαριτωμένη· ὅθεν ὑμνοῦμέν σου τὴν δόξαν ὅτι Μήτηρ Θεοῦ  ὤφθης ἄχραντος.
Καταβασία. Ὦ τρισμακάριστον  ξύλον...

ᾨδὴ ς'.  Ἰλάσθητί μοι Σωτήρ.
Κειμήλιον ἱερόν, καὶ ὄλβον Πάτερ οὐράνιον, ἡ Μάνδρα σου ἡ σεπτή, τὴν ἁγίαν Κάραν  σου, κατέχουσα γάνυται, τῇ ἀεὶ ἐκ ταύτης, προϊούσῃ θείᾳ χάριτι.

Τὸ  νέκταρ τὸ μυστικόν, ἐν τῇ ψυχῇ σου δεξάμενος, Νεκτάριε ἱερέ, πηγάζεις ἑκάστοτε,  γλυκασμὸν χρηστότατος, τοῖς προσερχομένοις, τῇ σορῷ τῇ τῶν Λειψάνων σου.

Αἰγίνης χαίρει ἐν σοί, ἡ νῆσος πάτερ Νεκτάριε, πλουτήσασα ἐκ Θεοῦ, ὡς δῶρον  οὐράνιον, τὰ θεῖά σου Λείψανα, ὧν τοῖς θαυμασίοις, καυχωμένη μακαρίζει σε.

Ῥυσθῆναι πάσης ὀργῆς, Χριστὸν ἱκέτευε Ὅσιε, τοὺς προσιόντας πιστῶς, τῇ θείᾳ  πρεσβείᾳ σου, καὶ τυχεῖν Νεκτάριε θεϊκοῦ ἐλέους, καὶ τῶν θείων ἀπολαύσεων.
Θεοτοκίον.
Ἱκέτευε ἐκτενῶς, τὸν σὸν Υἱον καὶ Θεὸν ἡμῶν, Θεογεννῆτορ Ἁγνή, κινδύνων καὶ  θλίψεων, καὶ πάσης κακώσεως, ἡμᾶς λυτρωθῆναι, τοὺς προστρέχοντας τῇ σκέπῃ σου.
Καταβασία·  Νοτίου θηρὸς ἐν σπλάγχνοις...

Κοντάκιον.  Ἦχος δ΄ Ἐπεφάνης σήμερον.
Τῶν  σεπτῶν Λειψάνων σου τὴν ἐκ τοῦ τάφου, κομιδήν γεραίροντες, Νεκτάριε θαυματουργέ,  εὐσεβοφρόνως βοῶμέν σοι· χαίροις Πατέρων ἐν πᾶσιν ἰσότιμε.
Ὁ Οἶκος.
Ὡς  ὀσμὴ ἀγροῦ πλήρους Νεκτάριε, ἡ ὀσμὴ τῶν ἁγίων Λειψάνων σου, ὡς ἔφη πάλαι Ἰσαάκ,  ἐπευλογῶν τὸν Ἰακὼβ· σὺ γὰρ ὅλος καθαγιασθείς, τῇ ἐναρέτῳ ζωῇ ἁγιότητος ὤφθης  σκεῦος ἐκλεκτόν, καὶ τῶν πάλαι Ἁγίων ἰσότιμος καὶ κοινωνός· διὸ καὶ ἡ σορὸς τῶν  σῶν σεπτῶν Λειψάνων, κιβωτὸς ἁγιάσματος πᾶσι πρόκειται, τῇ τοῦ Παναγίου  Πνεύματος ἐπιφοιτήσει, καθαγιάζουσα τοὺς προσερχομένους, καὶ θεραπεύουσα νόσους  ἀνιάτους, καὶ νέμουσα καινισμὸν μετανοίας, πεπαλαιωμέναις ψυχαῖς τῇ ἁμαρτίᾳ· ὧν  τὴν σεπτὴν ἀνακομιδὴν ἐορτάζοντες, τὰ σὰ θαυμάσια εὐσήμως κηρύττομεν, καὶ  εὐσεβοφρόνως βοῶμέν σοι· χαίροις Πατέρων ἐν πᾶσιν ἰσότιμε.

Συναξάριον.
Τῇ γ'  τοῦ αὐτοῦ μηνός, τὴν ἀνακομιδὴν ἑορτάζομεν τῶν τιμίων Λειψάνων τοῦ ἐν Ἁγίοις  πατρὸς ἡμῶν Νεκταρίου Ἐπισκόπου Πενταπόλεως τοῦ θαυματουργοῦ, γενομένην ἐν ἔτει  σωτηρίῳ 1953.

Ἐκ  γῆς τὰ σὰ Λείψανα φανὲντα Πάτερ, πᾶσι φαίνουσι τὴν κεκρυμμένην χάριν. Τριτίῃ, Νεκταρίοιο γῆθεν ὀστέα φαάνθη.

Οὗτος ὁ νέος λαμπρὸς τῆς Ἐκκλησίας ἀστήρ, ὁ θαυμάτων δυνάμεσι  παραδόξως παρὰ Θεοῦ δοξασθείς, κεκοίμηται τῇ θ' Νοεμβρίου μηνός, τοῦ σωτηρίου  ἔτους 1920, ὡς διεξοδικῶς περὶ αὐτοῦ ἱστόρηται κατὰ τὴν μνήμην τῆς πρὸς Θεὸν  αὐτοῦ ἐκδημίας. Σήμερον ἑορτάζομεν τὴν ἐκ τοῦ τάφου ἀνακομιδὴν τῶν ἁγίων καὶ  θαυματοβρύτων αὐτοῦ Λειψάνων, ἥτις ἐγένετο ἐν ἔτει χιλιοστῷ ἐνακοσιοστῷ  πεντηκοστῷ τρίτῳ, τῇ γ' τοῦ μηνὸς Σεπτεμβρίου, ἀρχιερατεύοντος τοῦ Μητροπολίτου  Ὕδρας, Σπετσῶν καὶ Αἰγίνης Προκοπίου, παρεστώτων τοῦ τε ἀρχιερέως πρῴην Ἠλείας  Ἀντωνίου, τῶν τῆς νήσου Ἀρχῶν, τῶν τε Μοναζουσῶν σὺν τῷ ἱερῷ Κλήρῳ, καὶ τοῦ τῆς  Ἐπικρατείας συμβούλου.

Πάντων οὖν τούτων παρισταμένων, ἠνέῳκται ὁ τάφος· αὐτίκα δὲ  ἄρρητος ἐξέδραμε καὶ διακκέχυται εὐωδία, ὡς ὀσμὴ μύρων πολλῶν ἐν τῷ ἀέρι  χεομένων· ὁσίαις δὲ χερσὶν ἀνακομισθέντα ἐκεῖθεν τὰ τοῦ Ἁγίου τίμια Λείψανα καὶ  πολυτίμοις θήκαις ἐναποτεθέντα, κατετέθησαν τῇ εὐαγεῖ αὐτοῦ Μονῇ ὡς θησαυρὸς  ἀκένωτος τῆς θείας χάριτος καὶ ἀδαπάνητον ἰατρεῖον πολυειδῶν νοσημάτων καὶ πόνων  καὶ θλίψεων. Πλεῖστα δὲ μέρη καὶ πόλεις ἠξιώθησαν ἔχειν τμήματα ἐκ τῶν σεπτῶν  τούτου Λειψάνων, πρὸς ἁγιασμὸν τῶν πιστῶν καὶ θεραπείαν τῶν ἀσθενῶν, καὶ ἄπειρα  θαύματα ἐνήργησε καὶ ἐνεργεῖ ὁ μέγας οὗτος καὶ ἡγιασμένος πατήρ, καὶ πανταχοῦ  προφθάνει, διασῴζων τοὺς καλοῦντας αὐτὸν ὡς ἡ περὶ αὐτοῦ ἐν πλάτει διέξεισι  δέλτος.

Ταῖς  αὐτοῦ πρεσβείαις καὶ πάντων σου τῶν Ἁγίων, Χριστὲ ὁ Θεός, ἐλέησον καὶ σῶσον  ἡμᾶς. Ἀμήν.

ᾨδὴ ζ', Θεοῦ  συγκατάβασιν.
Εἰς  πᾶσαν ἐξεδραμε, τὴν οἰκουμένην πάτερ Νεκτάριε, τῶν πολλῶν σου θαυμάτων, ὁ θεῖος  φθόγγος καὶ πάντες σπεύδουσι, τοῖς Ἱεροῖς σου Λειψάνοις κραυγάζοντες· Εὐλογητὸς  ὁ Θεός, ὁ τῶν Πατέρων ἡμῶν.

Αἰγίνης οἱ κάτοικοι, τῇ σοὶ δοθείσῃ πλουσίᾳ χάριτι, ἐπαγάλλονται Πάτερ, ὅτι  προστάτην θερμόν σε κέκτηνται, μετὰ τὸν θεῖον σοφὲ Διονύσιον μεθ΄ οὗ δυσώσει  Χριστόν, ὑπὲρ τῆς νήσου ἡμῶν.

Ἰάματα ἄφθονα, οἱ ἀσθενοῦντες δεῦτε ἀντλήσατε, ἐκ σοροῦ τῆς ἁγίας, τοῦ Νεκταρίου  τοῦ πᾶσι νέμοντος, ἁγιασμὸν καὶ ὑγείαν καὶ ἔλεος, τοῖς προσιοῦσι πιστῶς, τῇ  ἀντιλήψει αὐτοῦ.

Ναὸς  ὤφθης ἔμψυχος τῆς Παναγίας Τριάδος Ἅγιε, καὶ ναῷ σου ἁγίῳ, ἐναποκείμενα τὰ σὰ  Λείψανα, τῆς αἰωνίου ζωῆς ὑπεμφαίνουσι, Νεκτάριε ἱερέ, τὰς μυστικὰς ἀμοιβάς.
Θεοτοκίον.
Ὁλόφωτον σκήνωμα, τοῦ Φωτοδότου καὶ ΙΙαντοκράτορος Φωτοτόκε Παρθένε, τὴν  σκοτισθεῖσαν ψυχήν μου φώτισον, μαρμαρυγαῖς τῆς ἐν σοὶ ἀγαθότητος, καὶ ζοφερᾶς  τοῦ ἐχθροῦ, ἀπάλλαξόν με φθορᾶς.
Καταβασία. Ἔκνοον πρόσταγμα...

ᾨδὴ η'.  Ἑπταπλασίως κάμινον.
Σθένος λαβὼν οὐράνιον, Ἱεράρχα Νεκτάριε, ὤφθης ἐναρέτου βίου ὑποτύπωσις,  ἐσχάτοις ἐν ἔτεσι, τοῖς ἴχνεσιν ἑπόμενος, τῶν ἐν ἐγκρατείᾳ, καὶ ἀσκήσει ὁσίᾳ,  Θεὸν θεραπευσάντων, μεθ΄ ὧν καὶ ἀναμέλπεις· Λαὸς ὑπερυψοῦτε, Χριστὸν εἰς τοὺς  αἰῶνας.

Γέγονε τῶν Λειψάνων σου ἡ ἐκ τάφου ἐκκόμισις, ἑορτῆς ἁγίας τοῖς πιστοῖς  ὑπόθεσις· ἐν ᾗ συνελθόντες σε, γεραίρομεν Νεκτάριε, καὶ περικυκλοῦντες, τὴν  ἁγίαν σορόν σου, λαμβάνομεν ἐκ ταύτης, ψυχικὴν εὐφροσύνην, καὶ θείαν εὐλογίαν,  καὶ λύσιν ἀθυμίας.

Εἰς  πᾶσαν γῆν καὶ θάλασσαν τῶν θαυμάτων σου Ἅγιε, ἡ πληθὺς βοᾶται καὶ λαμπρῶς  κηρύττεται· ἐντεῦθεν συρρέουσι, τῇ θήκῃ τῶν Λειψάνων σου, στίφη εὐσεβῶν, καὶ ἐξ  αὐτῶν πᾶσαν χάριν, καὶ ὄνησιν καρποῦνται, Χριστὸν δοξολογοῦντες, τὸν δείξαντά σε  Πάτερ, δεδοξασμένον ἄρτι.

Ῥόδα  καθάπερ εὔοσμα, τὰ σὰ τίμια Λείψανα, ἡνίκα ἠνοίγη ὁ τάφος σου ὤφθησαν, ὀσμὴν τὴν  οὐράνιον, τοῖς πᾶσι διαπνέοντα, ὧν τὴν κομιδήν, ἐπιτελοῦντες βοῶμεν· Παθῶν  ἀκαθαρσίας, καὶ νόσων δυσωδίας, ῥύου τοὺς σὲ τιμῶντας, Νεκτάριε θεόφρον.
Θεοτοκίον.
Ἀνερμηνεύτως τέτοκας, τοῦ Πατρὸς τὸ ἀπαύγασμα, τὴν βροτείαν φύσιν ἐκ σοῦ  ἐνδυσάμενον, Χριστὸν τὸν Θεὸν ἡμῶν, ἡμᾶς ἀνακαινίζοντα, πλούτῳ εὐσπλαγχνίας,  Θεοτόκε Παρθένε· διὸ παλαιωθέντα, πολλαῖς με ἁμαρτίαις, ἐγκαίνισον διδοῦσα,  ἐπιστροφὴν τελείαν.
Καταβασία. Εὐλογεῖτε Παῖδες...

ᾨδη θ'. Ἐξέστη  ἐπὶ τούτῳ.
Σκηνώσας ἐν ταῖς ἄνω θείαις αὐλαῖς, Ἱεράρχα Νεκτάριε ὅσιε, σὺν τοῖς χοροῖς,  πάντων τῶν Ἁγίων περιφανῶς, τὸ ἱερόν σου Λείψανον, δέδωκας τοῖς τέκνοις σου  πατρικῶς, ὡς στήλην γεγραμμένην, τῶν πρὸς ἡμᾶς σου Πάτερ, εὐλογιῶν χάριν τὴν  ἄφθονον.

Ἰδόντες σου τὰ Λείψανα τὰ σεπτά, πλήρη χάριτος πάτερ Νεκτάριε, κροκκοβαφῆ, καὶ  ἡγιασμένα παρὰ Θεοῦ, χαρᾶς καὶ κατανύξεως, πάντες ἐπληρώθησαν ἀληθῶς, οἱ ταῦτα  ἐκ τοῦ τάφου, κομίσαντες ὁσίως, καὶ τὸν Σωτῆρα ἐμεγάλυναν.

Μονὴν  σου Ἱεράρχα τὴν εὐαγῆ, ἣν ἱδρῶσι καὶ πόνοις συνέστησας, σκέπε ἀεί, ταῖς σαῖς  προστασίαις ταῖς θαυμασταῖς, καί, ἅπασαν τὴν Αἴγιναν, ἄνωθεν εὐλόγει ὡς  συμπαθής· ἰδοὺ γὰρ τοῖς σεπτοῖς σου, προσπίπτομεν Λειψάνοις, καὶ σὲ γεραίρομεν  Νεκτάριε.

Ὁ  νέος ἐν Ἁγίοις λαμπρὸς ἀστήρ, Ὀρθοδόξων τὸ μέγιστον καύχημα, Πάτερ σοφέ, δέξαι  μου τῶν ὕμνων τὴν προσφοράν· τολμήσας γὰρ πρὶν ᾔνεσα, τὴν σὴν ἐκδημιαν πρὸς τὸν  Θεόν, νῦν μέλπων τῶν Λειψάνων, τῶν θείων σου τὴν μνήμην, τὴν σὴν αἰτῶ θερμὴν  ἀντίληψιν.
Θεοτοκίον.
Ὑψίστου ἐνδιαίτημα φωταυγές, τοῦ Δεσπότου καθέδρα ὑπέρλαμπρε, Μῆτερ Θεοῦ, μόνη  Παντευλόγητε Μαριάμ, Παρθένε Θεοχώρητε, δεῖξόν με χωρίον χωρητικόν, τῆς θείας  ἐπιπνοίας, δι΄ ἐναρέτου βίου, τοῦ προελθόντος ἐκ λαγόνων σου.
Καταβασίαι. Μυστικῶς εἶ  Θεοτόκε...
Ὁ διὰ βρώσεως τοῦ ξύλου...

Ἐξαποστειλάριον. Γυναῖκες ἀκουτίσθητε.
Τὴν  θήκην τῶν Λειψάνων σου περικυκλοῦντες Ἅγιε, καὶ προσπτυσσόμενοι  ταῦτα, ἐν εὐλαβείᾳ καὶ πόθῳ, δοξάζομεν Νεκτάριε, τὸν σὲ λαμπρῶς δοξάσαντα,  θαυμάτων Πάτερ χάριτι· ὃν ἐκδυσώπει ἀπαύστως, ὑπὲρ τῶν σὲ ἀνυμνούντων.
Θεοτοκίον.
Τὸν  Ποιητὴν καὶ Κύριον, ἀφράστως σωματώσασα, τῶν οὐρανῶν πλατυτέρα, ὤφθης Ἁγνὴ  Θεοτόκε· διὸ ἡμᾶς στενώσεως, παθῶν ποικίλων λύτρωσαι, καὶ τῆς χαρᾶς ἀξίωσον, τῆς  οὐρανίου Παρθένε τῇ μητρικῇ σου πρεσβείᾳ.

Εἰς τοὺς Αἴνους. Ἱστῶμεν στίχους δ' καὶ ψάλλομεν τὰ ἑξῆς Προσόμοια.
Ἦχος α΄.  Πανεύφημοι Μάρτυρες.
Πάτερ  Νεκτάριε ζωῆς, αἰωνίου μέτοχος, τῇ καθαρῇ πολιτείᾳ σου, καὶ ἰσοστάσιος, τῶν  Ἁγίων πέλων, νέκταρ βλύζεις ἄϋλον, ἡμῖν ἐκ τῶν τιμίων Λειψάνων σου, ὧν  ἑορτάζοντες, τὴν ἐκ τάφου ἀνακόμισιν, ἀνυμνοῦμεν, τὸν σὲ θαυμαστώσαντα.

Πάτερ  Νεκτάριε τὰ σά, Λείψανα τῇ χάριτι, ἡγιασμένα τοῦ Πνεύματος, ὡς ἄνθη εὔοσμα,  ὤφθησαν ἐκ τάφου, καὶ ἀεὶ πηγάζουσιν, ἰάσεις τοῖς πιστῶς προσπελάζουσι, καὶ  ἀπελαύνουσι, τῶν δαιμόνων τὴν ἐπήρειαν· διὰ τοῦτο, πάντες σὲ γεραίρομεν.

Πάτερ  Νεκτάριε ἡ σή, χάρις ἡ θεόσδοτος, διαβεβόηται ἅπασι, τῆς γῆς τοῖς πέρασι· πάντας  γὰρ προφθάνεις, τοὺς πιστῶς καλοῦντας σε, κινδύνων τε καὶ πόνων λυτρούμενος· διὸ  τὰ πάνσεπτα, προσπτυσσόμενοί σου Λείψανα, ἀνυμνοῦμεν, τὸν σὲ θαυμαστώσαντα.

Πάτερ  Νεκτάριε ἡ σή, Μάνδρα ἐπαγάλλεται, τοῖς μυριπνόοις Λειψάνοις σου, καὶ τὰ σὰ  θαύματα, ἅπασι κηρύττει, ἡ δὲ νῆσος Αἴγινα, καυχᾶται, τῇ θερμῇ προστασίᾳ σου,  Ἑλλὰς δὲ ἅπασα, μακαρίζει θείοις ὕμνοις σε, ἐντρυφῶσα, τῶν σῶν ἀντιλήψεων.
Δόξα.  Ἦχος πλ. δ'.
Ἀρχιερέων καλλονή, ἐν τῇ καθ’ ἡμᾶς γενεᾷ δι’ ἀρετῶν λαμπρότητος, ὤφθης Ἱεράρχα  Νεκτάριε· διὸ ἡ Ἐκκλησία τοῦ Χριστοῦ, καυχωμένη τῇ δόξῃ σου, ὡς πάλαι Ἰσραὴλ τοῦ  Ἰωσὴφ τὸ σῶμα, τῶν σῶν Λειψάνων τὴν σορὸν, τιμαῖς ὁσίαις περιβάλλει, καὶ εὐλαβῶς  κατασπάζεται· καὶ τὴν ἐξ αὐτῶν προϊοῦσαν χάριν καρπουμένη, βοᾷ σοι Ἅγιε· Ὡς ἔχων  παρρησίαν πρὸς Κύριον, ἀδιαλείπτως πρέσβευε, τὴν καλὴν ὁμολογίαν τηρεῖν  ἀλώβητον, καὶ σωθῆναι τάς ψυχὰς ἡμῶν.
Καὶ νῦν.  Θεοτοκίον.
Τὰ  οὐράνια ὑμνεῖ σε Κεχαριτωμένη Μῆτερ ἀνύμφευτε, καὶ ἡμεῖς δοξολογοῦμεν τὴν  ἀνεξιχνίαστόν σου γέννησιν· Θεοτόκε πρέσβευε, σωθῆναι τάς ψυχὰς ἡμῶν.
Δοξολογία  μεγάλη καὶ Ἀπόλυσις.

ΕΙΣ ΤΗΝ  ΛΕΙΤΟΥΡΓΙΑΝ

Τὰ  Τυπικά, οἱ Μακαρισμοὶ καὶ ἐκ τοῦ Κανόνος τοῦ Ἁγίου ἡ γ' καὶ ς' ᾠδή.

Ἀπόστολος καὶ Εὐαγγέλιον τὰ τῆς θ' Νοεμβρίου. (Ζήτει τὸν Ἀπόστολον τῇ ιβ'  Δεκεμβρίου ἁγίου Σπυρίδωνος, τὸ δὲ Εὐαγγέλιον τῇ ι΄ Ἰανουαρίου ἁγίου  Γρηγορίου ἐπισκόπου Νύσσης.)

Κοινωνικόν.
Εἰς μνημόσυνον αἰώνιον.

Μεγαλυνάριον.
Χάριν  ἀναβλύζοντα δαψιλῆ, ὤφθησαν ἐκ τάφου, τὰ σὰ Λείψανα τὰ σεπτά, Νεκτάριε πάτερ,  οἷς πίστει προσιόντες, λαμβάνομεν ὑγείαν, ψυχῆς καὶ σώματος.

Διάστιχον.
Γεράσιμος πρὶν θεῖον ὕμνον σοι ᾖσε· καὶ νῦν Πάτερ ᾄδει σορῷ σου τῇ θείᾳ.

</document>
