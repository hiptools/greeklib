<?xml version="1.0" encoding="UTF-8"?>
<document book="min_ext" part="feb" name="19b_feb" title="Μνήμη τῆς Ὁσίας καὶ Μάρτυρος Φιλοθέης τῆς Ἀωιναίας">
ΜΗΝΙ ΦΕΒΡΟΥΑΡΙῼ ΙΘ
ΜΗΝΙ ΦΕΒΡΟΥΑΡΙῼ ΙΘ'
ΜΝΗΜΗ ΤΗΣ ΟΣΙΑΣ ΚΑΙ ΜΑΡΤΥΡΟΣ
ΦΙΛΟΘΕΗΣ ΤΗΣ ΑΘΗΝΑΙΑΣ

ΕΝ  Τῼ  ΜΕΓΑΛῼ   ΕΣΠΕΡΙΝῼ
Μετὰ  τὸν  Προοιμιακὸν  καὶ  τὴν   α'  στάσιν τοῦ  Καθίσματος, Μακάριος   ἀνὴρ,  εἰς  τὸ,  Κύριε  ἐκέκραξα,   ἱστῶμεν  στίχους στ' καὶ  ψάλλομεν Στιχηρὰ  προσόμοια.
Ἦχος  δ΄.   Ὡς  γενναῖον   ἐν  Μάρτυσιν.
Τὸ  πανάριστον σκήνωμα καὶ  ὑπέρλαμπρον  ἄγαλμα,  τὸ πανευκλεέστατον αὖθις  ἄκουσμα,  ὁ  πολυποίκιλος στέφανος, τὸ  στόμα τὸ  παντέρπνοον, ὁ λιμὴν  ὁ  γαληνός, τῆς  ἀγάπης  ὁ  σύνδεσμος,  ὁ  πολύρρυτος ποταμὸς  τοῦ  ἐλέους,  ἀνεδείχθης  καὶ  φωστὴρ  τῶν  μοναζόντων,  ὦ  Φιλοθέη πανεύφημε.
Ὡς  ἀστὴρ  φαεινότατος  ἐν  τῷ  σκότει  ἐπέλαμψας  καὶ  ὡς  ἄνθος  εὔοσμον  καὶ  μυρίπνοον  ἐν  τῷ  χειμῶνι  ἐξηνθησας  ὡς  φῶς  καὶ  ὡς  ἥλιος  ἐξανέτειλας  φαιδρῶς  ἐν  Ἀθήναις,  θερμαίνουσα καὶ  φωτίζουσα τοὺς  δουλείᾳ στυγνῇ  ἐζοφωμενους·  ὅθεν  ἅπαντες  τιμῶμεν,  ὦ  Φιλοθέη, τὴν  μνήμην σου.
Ἀσθενούντων  ἐπίσκεψις,  αἰχμαλώτων  ἀνάρρυσις  καὶ  παρθένων σύνταξις, μῆτερ,  γέγονας πρὸς  χριστομάχον δὲ  τύραννον δεινῶς  ἀντεπάλαισας  καὶ  ἀγῶνα  τὸν  καλὸν  μαρτυρίῳ  ἐσφράγισας·  διὰ  τοῦτο  σε  ὁ  Χριστὸς  ἀγαπήσας  εἰς  τάς  ἄνω  οὐρανίους  ἀναπαύσεις  ἀνεκαλέσατο,  ἔνδοξε.
Ἕτερα.   Ἦχος  ὁ αὐτός.   Ἔδωκας  σημείωσιν.
Δεῦτε,  ὦ  φιλέορτοι, τὴν  Φιλοθέην  ἐν  ᾄσμασι  καὶ  ᾠδαῖς  καταστέψωμεν, πανήγυριν  ἄγοντες  ἱερὰν  καὶ  θείαν·  αὕτη  γὰρ  ὁσίως  ὄντως  ἐβίωσεν  ἐν  γῇ  καὶ  ἐν  τοῖς  ἔργοις  τὴν  πίστιν  ἔδειξε·  διὸ  καὶ  τὸ  διάδημα τὸ  τῆς  ἀθλήσεως  εἴληφεν  ἐκ  χειρὸς τοῦ  δοξάζοντος τοὺς  αὐτὸν  ἀγαπήσαντας.
Ἔδωκεν,  ἐσκόρπισε  τὸν  πλοῦτον  ἅπαντα,  χαίρουσα, τοῖς  πτωχοῖς  καὶ  τοῖς  πένησι· Θεῷ  γὰρ  ἐδάνειζε  δωρεὰν  διδοῦσα·  ὅθεν καὶ  πλουσίως τῇ  Φιλοθέῃ  ὁ  Σωτὴρ  τὴν  θείαν χάριν  ἀνταποδέδωκε·  χορῷ  γὰρ  συγκατέλεξε τῷ  τῶν  Ἁγίων  τὴν  πάντιμον,  ἐκτενῶς  ἱκετεύουσαν,  ὅπως  εὕρωμεν  ἔλεος.
Κόσμον  καὶ  εὐπρέπειαν  τὴν  ἀρετὴν  ἐνεδύσατο  Φιλοθέη  ἡ  ἔνδοξος   τὴν  πίστιν τηρήσασα μετὰ  σωφροσύνης,  ἐν  ἁγιασμῷ  τε καὶ  δι'  ἀγάπης  ἀληθοῦς  λαμπρῶς  τὸν  δρόμον αὐτῆς  τετέλεκε· διὸ  καὶ  τὴν  οὐράνιον  ἐνδεδυμένη  λαμπρότητα,  ἐντυγχάνει  πρὸς  Κύριον θείας δόξης  τυχεῖν  ἡμᾶς.

Δόξα.  Ἦχος πλ. α'.
Πάντα  τὰ  σὰ  καὶ  σεαυτὴν  τῷ  Θεῷ  καθιέρωσας, νοῦν  καὶ  ψυχὴν  καὶ  καρδίαν καὶ  σῶμα·  τῆς  φωνῆς  γὰρ  τοῦ  Εὐαγγελίου  ἀκούσασα,  χρυσὸν καὶ  τιμὴν  καὶ  τὰ  πάντα κατέλιπες  ὀρφανῶν  δὲ  καὶ  χηρῶν καὶ  πτωχῶν  μήτηρ γέγονας· διὸ  καὶ  ὁ   Παράκλητος  ἐλθὼν  ἐν  τῇ  ψυχῇ  σου κατῴκησε  καὶ  γέγονας πάσης  ἀρετῆς  εὐωδιάζον  δοχεῖον.  Ἀλλὰ,  μῆτερ  Φιλοθέη, παναοίδιμε, Χριστὸν  τὸν  Θεὸν  ἡμῶν  ἱκέτευε,  τὸ  σὸν  Ἄστυ  φυλάσσειν καὶ  σῴζειν  τάς ψυχὰς  ἡμῶν.
Καὶ  νῦν.  Θεοτοκίον.
Ἐν  τῇ Ἐρυθρᾷ θαλάσσῃ τῆς ἀπειρογάμου Νύμφης εἰκὼν διεγράφη ποτέ. Ἐκεῖ Μωϋσῆς  διαιρέτης τοῦ ὕδατος, ἐνθάδε Γαβριὴλ ὑπηρέτης τοῦ θαύματος, τότε τὸν βυθόν  ἐπέζευσεν ἀβρόχως, Ἰσραήλ, νῦν δὲ τὸν Χριστὸν ἐγέννησεν ἀσπόρως ἡ Παρθένος, ἡ  θάλασσα μετὰ τὴν πάροδον τοῦ Ἰσραήλ, ἔμεινεν ἄβατος, ἡ ἄμεμπτος μετὰ τὴν κύησιν  τοῦ Ἐμμανουήλ, ἔμεινεν ἄφθορος, ὁ ὢν καὶ προών, καὶ φανεὶς ὡς ἄνθρωπος, Θεὸς  ἐλέησον ἡμᾶς.
Εἴσοδος.  Φῶς  ἱλαρόν.  Τὸ  Προκείμενον τῆς   ἡμέρας  καὶ  τὰ   Ἀναγνώσματα.
Παροιμιῶν  τὸ  Ἀνάγνωσμα  (λα'. 10-20)
Γυναῖκα  ἀνδρείαν  τίς εὑρήσει  ; τιμιωτέρα δέ  ἐστι  λίθων πολυτελῶν  ἡ  τοιαύτη. Μηρυομένη   ἔρια  καὶ  λίνον,  ἐποίησεν   εὔχρηστον  ταῖς  χερσὶν    αὐτῆς.  Ἐγένετο  ὡσεὶ  ναῦς  ἐμπορευόμενη   μακρόθεν, συνάγει δὲ  αὕτη  τὸν  βίον. Καὶ  ἀνίσταται  ἐκ  νυκτῶν  καὶ  ἔδωκε  βρώματα τῷ  οἴκῳ  καὶ  ἔργα  ταῖς θεραπαίναις. Θεωρήσασα γεώργιον  ἐπρίατο,  ἀπὸ  δὲ  καρπῶν  χειρῶν  αὐτῆς  κατεφύτευσε κτῆμα.  Ἀναζωσαμένη  ἰσχυρῶς  τὴν  ὀσφὺν  αὐτῆς  ᾔρεισε  τοὺς  βραχίονας αὐτῆς  εἰς  ἔργον.  Ἐγεύσατο  ὅτι καλόν  ἐστι  τὸ  ἐργάζεσθαι  καὶ  οὐκ  ἀποσβέννυται  ὅλην τὴν  νύκτα  ὁ  λύχνος αὐτῆς.  Τοὺς  πήχεις αὐτῆς  ἐκτείνει  ἐπὶ  τὰ  συμφέροντα, τάς δὲ  χεῖρας  αὐτῆς  ἐρείδει  εἰς  ἄτρακτον.  Χεῖρας  δὲ  αὐτῆς  διήνοιξε πένητι, καρπὸν  δὲ  ἐξέτεινε  πτωχῷ.  Ἰσχὺν  καὶ  εὐπρέπειαν  ἐνεδύσατο  καὶ  εὐφράνθη  ἐν  ἡμέραις  ἐσχάταις.
Σοφίας  Σολομῶντος  τὸ  Ἀνάγνωσμα  (γ'. 1-9)
Δικαίων  ψυχαὶ  ἐν  χειρὶ  Θεοῦ  καὶ  οὐ  μὴ  ἅψηται  αὐτῶν  βάσανος.  Ἔδοξαν  ἐν  ὀφθαλμοῖς  ἀφρόνων  τεθνάναι καί  ἐλογίσθη  κάκωσις  ἡ  ἔξοδος  αὐτῶν  καὶ  ἡ  ἀφ᾿  ἡμῶν  πορεία σύντριμμα, οἱ  δέ εἰσιν  ἐν  εἰρήνῃ.  Καὶ  γὰρ  ἐν  ὄψει  ἀνθρώπων  ἐὰν  κολασθῶσιν  ἡ  ἐλπὶς  αὐτῶν  ἀθανασίας  πλήρης· καὶ  ὀλίγα  παιδευθέντες μεγάλα εὐεργετηθήσονται,  ὅτι  ὁ  Θεὸς  ἐπείρασεν  αὐτοὺς  καὶ  εὗρεν  αὐτοὺς  ἀξίους  ἑαυτοῦ·  ὡς  χρυσὸν  ἐν  χωνευτηρίῳ  ἐδοκίμασεν  αὐτοὺς  καὶ  ὡς  ὁλοκάρπωμα  θυσίας προσεδέξατο αὐτούς.  Καὶ  ἐν  καιρῷ  ἐπισκοπῆς  αὐτῶν  ἀναλάμψουσι  καὶ  ὡς  σπινθῆρες  ἐν  καλάμῃ  διαδραμοῦνται·  κρινοῦσιν  ἔθνη  καὶ  κρατήσουσι λαῶν  καὶ  βασιλεύσει αὐτῶν  Κύριος εἰς  τοὺς  αἰώνας.  Οἱ  πεποιθότες  ἐπ᾿  αὐτῷ  συνήσουσιν  ἀλήθειαν  καὶ  οἱ  πιστοὶ  ἐν  ἀγάπῃ  προσμενοῦσιν  αὐτῷ,  ὅτι  χάρις καί  ἔλεος  ἐν  τοῖς  ὀσίοις  αὐτοῦ  καὶ  ἐπισκοπὴ  ἐν  τοῖς  ἐκλεκτοῖς  αὐτοῦ.
Σοφίας  Σολομῶντος  τὸ  Ἀνάγνωσμα  (ε'. 16-στ΄. 3)
Δίκαιοι  εἰς  τὸν  αἰῶνα  ζῶσι  καὶ  ἐν  Κυρίῳ  ὁ  μισθὸς  αὐτῶν  καὶ  ἡ  φροντὶς  αὐτῶν  παρὰ  ὑψίστῳ.  Διὰ  τοῦτο λήψονται τὸ  βασίλειον τῆς  εὐπρεπείας  καὶ  τὸ  διάδημα τοῦ  κάλλους  ἐκ  χειρὸς  Κυρίου, ὅτι τῇ  δεξιᾷ  σκεπάσει αὐτοὺς  καὶ  τῷ   βραχίονι  ὑπερασπιεῖ   αὐτῶν.  Λήψεται πανοπλίαν τὸν  ζῆλον  αὐτοῦ  καὶ  ἁπλοποιήσει  τὴν  κτίσιν εἰς  ἄμυναν  ἐχθρῶν·  ἐνδύσεται  θώρακα δικαιοσύνην καὶ  περιθήσεται κόρυθα κρίσιν  ἀνυπόκριτον  λήψεται  ἀσπίδα  ἀκαταμάχητον  ὁσιότητα,  ὀξυνεῖ  δὲ  ἀπότομον  ὀργὴν  εἰς  ῥομφαῖαν,  συνεκπολεμήσει δὲ  αὐτῷ  ὁ  κόσμος  ἐπὶ  τοὺς  παράφρονας. Πορεύσονται εὔστοχοι  βολίδες  ἀστραπῶν  καὶ  ὡς  ἀπὸ  εὐκύκλου  τόξου τῶν  νεφῶν  ἐπὶ  σκοπὸν  ἁλοῦνται  καὶ  ἐκ  πετροβόλου θυμοῦ  πλήρεις  ῥιφήσονται  χάλαζαι·  ἀγανακτήσει  κατ' αὐτῶν  ὕδωρ  θαλάσσης, ποταμοὶ  δὲ  συγκλύσουσιν  ἀποτόμως·  ἀντιστήσεται  αὐτοῖς  πνεῦμα  δυνάμεως καὶ  ὡς  λαῖλαψ  ἐκλικμήσει  αὐτούς·  καὶ  ἐρημώσει  πᾶσαν  τὴν  γῆν  ἀνομία  καὶ  ἡ  κακοπραγία περιτρέψει θρόνους δυναστῶν.  Ἀκούσατε  οὖν,   βασιλεῖς,   καὶ  σύνετε· μάθετε, δικασταὶ  περάτων γῆς·  ἐνωτίσασθε,  οἱ  κρατοῦντες   πλήθους καὶ   γεγαυρωμένοι  ἐπὶ  ὄχλοις  ἐθνῶν·  ὅτι  ἐδόθη  παρὰ  Κυρίου  ἡ  κράτησις  ἡμῖν  καὶ  ἡ  δυναστεία παρὰ  ὑψίστου.

Εἰς  τὴν  Λιτὴν,  Στιχηρὰ   ἰδιόμελα.  Ἦχος   α'.
Δεῦτε  σήμερον, πιστοί, τὴν  ἁγίαν  Φιλοθέην τιμήσωμεν καὶ  τελοῦντες  ἑορτὴν  πρὸς  αὐτὴν  ἐν  πίστει  ἐκβοήσωμεν  ταῖς πρεσβείαις σου, μῆτερ,  τὴν  σὴν  σκέπε πόλιν καὶ  ταύτην διαφύλαττε διὰ  παντὸς  εἰρηνεύουσαν.
Ὁ  αὐτός.
Δεῦτε  σήμερον, πιστοί, τὴν  ἁγίαν  Φιλοθέην  ὑμνήσωμεν·  τὸν  Σταυρὸν  γὰρ  ἐπ'  ὤμων  ἄρασα  καὶ  καλῶς  ἀγωνισαμένη,  ἀόκνως  τάς  ἐντολάς  τοῦ Χριστοῦ  ἐτέλεσε·  νῦν  δὲ  τὰ  ἐν  κόσμῳ  καταλιποῦσα, οὐ  διαλείπει μετὰ  πάντων τῶν  Ἁγίων  ὑπὲρ  ἡμῶν  πρὸς   Κύριον πρεσβεύουσα.
Ἦχος  β'.
Τὸν  πλοῦτον τὸν  ἐπίγειον  ἐν  ταῖς  χερσὶ  τῶν  πτωχῶν  παραθεμένη,  ἀντί  τούτου  ἐκτήσω  πλοῦτον οὐράνιον·  δόξης  δὲ  καὶ  ἡδονῶν  καταφρονήσασα καὶ  ἀσκητικῶς  διελθοῦσα, μαρτυρικῶς  τὸ  ζῆν  μετήλλαξας δι'  ἀγάπην  τοῦ Σωτῆρος   Χριστοῦ,  Φιλοθέη πανέντιμε· αὐτῷ  οὖν  πρέσβευε  σωθῆναι  τάς ψυχὰς  ἡμῶν.
Δόξα. Ἦχος πλ. δ΄.
Ἡ  χάρις τοῦ  Ἁγίου  Πνεύματος  ἐν  τῇ  καρδίᾳ  σου σκηνώσασα,  ὀσιομάρτυς  Φιλοθέη,  ἄνθος  εὐῶδες  καὶ  φῶς  ἱλαρὸν  ἐν  τῷ  βαρεῖ  τῆς  δουλείας χειμῶνι  ἐν  Ἀθήναις  ταῖς  κλειναῖς  σε  ἀνέδειξεν·  ὅθεν καὶ  νῦν  τῷ  Χριστῷ  Θεῷ  μὴ  παύῃ  πρεσβεύουσα  ὑπὲρ  τῶν  ψυχῶν  ἡμῶν.
Καί νῦν.  Θεοτοκίον.
Δέσποινα  πρόσδεξαι τάς δεήσεις τῶν  δούλων σου  καὶ  λύτρωσαι  ἡμᾶς  ἀπὸ  πάσης  ἀνάγκης  καὶ  θλίψεως.
Εἰς  τὸν  Στίχον Στιχηρὰ  προσόμοια.
Ἦχος  πλ. α'. Χαίροις   ἀσκητικῶν.
Χαίροις  τῶν  Ἀθηνῶν  ἡ  Δορκάς!  ὡς  γὰρ  ἐκείνη  ἐν  Ἰόππῃ,  μαθήτρια πιστὴ  τοΰ  Χριστοῦ  ἐγένου  καὶ  ὀρφανῶν  καὶ  χηρῶν μήτηρ καὶ  προστάτις  ἀναδέδειξαι·  τὴν  δόξαν  ἐμίσησας  καὶ  τὸν πλοῦτον διέθηκας καὶ  παρθενῶνα  ὁσιότητος  ἔδειμας,  πλήρης  ἔργων  τε  ἀγαθῶν  ὤφθης,  πάντιμε.  Ὅθεν  σου τὴν  πανήγυριν τελοῦντες,  τὴν  λάρνακα τῶν  σῶν  λειψάνων κυκλοῦμεν καὶ  σωτηρίας αἰτούμεθα  τυχεῖν, Φιλοθέη, σαῖς  πρεσβείαις πρὸς  τὸν  σῴζειν  ἡμᾶς  δυνάμενον.
Στίχ.  Ὑπομένων  ὑπέμεινα  τὸν  Κύριον καὶ  προσέσχε μοι.
Χαίροις,  τῶν  Ἀθηνῶν  ἡ  λαμπάς!  ἡ  ἐν  τῷ  βίῳ  καιομένη καὶ  φαίνουσα,  ἡ  πίστιν δι' εὐποιΐας  καὶ  διὰ  βίου  ἁγνοῦ  τάς πρὸς σὲ  φοιτώσας  ἐκδιδάσκουσα·  τροφὸς  τούτων γέγονας καὶ  προστάτις καὶ  στήριγμα, διωκομένων  ἀσφαλὲς  καταφύγιον, νεανίδων τε αἰχμαλώτων  ἀνάρρυσις.  Ὥσπερ  φωστὴρ  διέλαμψας καὶ  νύκτα  ἐφώτισας  τὴν  ζοφερὰν  τῆς  δουλείας,  ὦ  Φιλοθέη, τοῦ  Γένους σου· διό  σε  τιμῶμεν  καὶ  αἰτούμεθα  πρεσβεύειν σε  πρὸς  τὸν Κύριον.
Στίχ.  Καὶ  ἔστησεν  ἐπὶ  πέτραν τοὺς  πόδας μου καὶ  κατεύθυνε τὰ  διαβήματά μου.
Χαίροις,  τῶν  Ἀθηναίων  ἡ  γῆ!  ὅτι τοῖς  αἵμασι  Μαρτύρων  ἡγίασαι  τὸ  πάλαι  μὲν  Λεωνίδου, τῆς  Φιλοθέης  δὲ  νῦν,  τῆς  ὁσίας  ἅμα  τε καὶ  μάρτυρος. Αὐτῆς  τὸ   μαρτύριον καὶ  τόν  ἔνδοξον  θάνατον καὶ  τήν τοῦ βίου  ἀρετὴν  καὶ  σεμνότητα  ἐορτάζοντες,  πρὸς  αὐτὴν  οὕτω  λέγομεν· Μάρτυς  Ὁσία,  πρέσβευε  ὑπὲρ  τῶν  τιμώντων σε  καὶ  δεομένων  ἐν  πίστει τῆς  προστασίας σου, πάντιμε· πολὺ  γὰρ  ἰσχύει  ἡ  πρεσβεία  τῶν  Ἁγίων  πρὸς  τὸν  Φιλάνθρωπον.
Δόξα.   Ἦχος  πλ. δ'.
Τὸν  ἐνανθρωπήσαντα  Θεὸν  ἡμῶν,  ὃς  διῆλθεν εὐεργετῶν  καὶ  ἰώμενος  πάντας, τοῦτον  ἐμιμήσω,  Φιλοθέη φιλόθεε.  Ἀείρους  καὶ  πολυχεύμων πηγὴ  συμπαθείας  ὤφθης  καὶ  ἀγάπης,  σεαυτὴν  δὲ  κατακοσμήσασα τῇ   καλλονῇ  τῶν  ἀρετῶν  καὶ  εὐπρεπείᾳ,  ἱερεῖον  προσηνέχθης τῷ  ὑπὲρ  τοῦ  κόσμου παντὸς  προσενεγκόντι  ἑαυτὸν·  αὐτὸν  ἱκέτευε,  Ὁσιομάρτυς,  ὑπὲρ  τῆς  σωτηρίας  ἡμῶν.
Καὶ  νῦν.  Θεοτοκίον.
Ἀνύμφευτε   Παρθένε,  ἡ  τὸν  Θεὸν  ἀφράστως  συλλαβοῦσα σαρκί, Μήτηρ Θεοῦ  τοῦ  ὑψίστου,  σῶν  ἱκετῶν  παρακλήσεις δέχου, Πανάμωμε·  ἡ  πᾶσι  χορηγοῦσα  καθαρισμὸν  τῶν  πταισμάτων, νῦν  τὰς  ἡμῶν  ἱκεσίας  προσδεχομένη, δυσώπει σωθῆναι  πάντας  ἡμᾶς.
Ἀπολυτίκιον.  Ἦχος πλ. α'. Τὸν συνάναρχον λόγον
Ἀθηναίων  ἡ  πόλις  ἡ  περιώνυμος Φιλοθέην τιμᾷ τὴν  Ὀσιομάρτυρα  καὶ  ἀσπάζεται  αὐτῆς  τὸ  θεῖον  λείψανον, ὅτι  ἐβίωσε  σεμνῶς  καὶ  μετήλλαξε τὸ  ζῆν  ἀθλήσει  καὶ  μαρτυρίῳ  καὶ  πρεσβεύει πρὸς  τὸν  Σωτῆρα  διδόναι πᾶσι  τὸ  θεῖον  ἔλεος.
Θεοτοκίον.
Χαῖρε  πύλη Κυρίου  ἡ  ἀδιόδευτος,  χαῖρε  τεῖχος  καὶ  σκέπη τῶν  προστρεχόντων εἰς  σέ, χαῖρε  ἀχείμαστε  λιμὴν  καὶ  ἀπειρόγαμε  ἡ  τεκοῦσα  ἐν  σαρκὶ  τὸν  ποιητήν σου καὶ  Θεόν, πρεσβεύουσα μὴ  ἐλλείπῃς  ὑπὲρ  τῶν  ἀνυμνούντων  καὶ  προσκυνούντων τὸν  Τόκον σου.
* *  *
ΕΝ Τῼ   ΟΡΘΡῼ
Μετὰ  τὸν   Ἑξάψαλμον,  τὸ   Ἀπολυτίκιον   ὡς   ἐν  τῷ   Ἐσπερινῷ.
Μετὰ  τὴν   α'  στιχολογίαν. Κάθισμα. Ἦχος   α'.  Τὸν  τάφον σου Σωτήρ.
Ἡ  χάρις τοῦ  Χριστοῦ,  ἡ  σωτήριος πᾶσιν  ἐποίησε  μονὴν  παρὰ  σοί, Φιλοθέη, καὶ  γέγονας παράδεισος  ἀρετῆς  καὶ  σεμνότητος· βίον  ἅγιον  εὐεργετοῦσα   διῆλθες καὶ  τὸν  στέφανον τοῦ  μαρτυρίου  ἐδέξω·  διό  σε  γεραίρομεν.
Θεοτοκίον.   Ὅμοιον.
Μητέρα  σε  Θεοῦ  ἐπιστάμεθα  πάντες, παρθένον  ἀληθῶς  καὶ μετὰ  τόκον φανεῖσαν, οἱ  πόθῳ  καταφεύγοντες πρὸς  τὴν  σὴν  ἀγαθότητα·  σὲ  γὰρ  ἔχομεν  ἁμαρτωλοὶ  προστασίαν, σὲ  κεκτήμεθα  ἐν  πειρασμοῖς  σωτηρίαν, τὴν  μόνην πανάμωμον.
Μετὰ  τὴν  β' στιχολογίαν. Κάθισμα. Ἦχος δ'. Ταχὺ  προκατάλαβε.
Τῷ  πνεύματι ζέουσα,  Ὁσιομάρτυς  Χριστοῦ,  Κυρίῳ  δουλεύουσα καὶ  προσευχῇ  ἐκτενεῖ  ἐν  κόσμῳ  ἐβίωσας·  ἔχαιρες  τῇ  ἐλπίδι,  ὑπομένουσα  θλίψεις, χρείαις δὲ  τῶν  ἁγίων  ἐν  σπουδῇ  ἐκοινώνεις·  διό περ καὶ  νῦν  τιμῶμεν  πάντες τὴν  μνήμην σου.
Θεοτοκίον.   Ὅμοιον.
Ταχὺ  δέξαι, Δέσποινα, τάς  ἱκεσίας  ἡμῶν  καὶ  ταύτας προσάγαγε τῷ  σῷ  Ὑιῷ  καὶ  Θεῶ,  Κυρία Πανάχραντε· λῦσον τάς περιστάσεις τῶν  εἰς  σὲ  προστρεχόντων, σκέδασον τάς  ἐνέδρας  καὶ  τὰ  θράση, Παρθένε, τῶν  νῦν  ἐφοπλιζομένων  κατὰ  τῶν  δούλων σου.
Μετὰ  τὸν Πολυέλεον Κάθισμα. Ἦχος πλ. δ'. Τὸ  προσταχθέν.
Τοῦ  μαρτυρίου τῷ  στεφάνῳ  κοσμουμένη καὶ  ἐν  τῷ  αἵματί  σου, μῆτερ,  λελουμένη, τὸν Σωτῆρα  ἱκέτευε,  τὸν  ὑπὲρ  τοῦ  κόσμου  ἀκάνθαις  στεφανωθέντα καὶ  τὴν  πλευρὰν  νυγέντα καὶ  θείῳ  αἵματι  τὴν  ἀρὰν  τῆς  Εὔας  ἀποπλύναντα  καὶ  τὴν  ὁδὸν  πρὸς οὐρανὸν  καὶ  αὖθις  τὸν παράδεισον τοῖς  ἀνθρώποις  ἀνοίξαντα.
Θεοτοκίον.   Ὅμοιον.
Θεοχαρίτωτε,  ἁγνή,  εὐλογημένη,  τὸν διὰ  σπλάγχνα οἰκτιρμῶν  ἐκ  σοῦ  τεχθέντα σὺν  ταῖς  ἄνω  Δυνάμεσι καὶ  τοῖς  Ἀρχαγγέλοις  καὶ  πᾶσι  τοῖς  Ἀσωμάτοις  ὑπὲρ  ἡμῶν  δυσώπει  ἀκαταπαύστως,  δοῦναι  ἡμῖν  πρὸ τοῦ  τέλους διόρθωσιν καὶ  ἱλασμὸν  ἁμαρτιῶν  καὶ  βίου  ἐπανόρθωσιν,  ὅπως  εὕρωμεν  ἔλεον.
Οἱ   Ἀναβαθμοὶ·  τὸ   α'   Ἀντίφωνον  τοῦ  δ'   ἤχου.
Προκείμενον.  Ὑπομένων  ὑπέμεινα  τὸν  Κύριον καὶ  προσέσχε μοι.
Στίχ.  Μακάριος  ἀνήρ,  οὗ  ἐστι  το  ὄνομα  Κυρίου  ἐλπὶς  αὐτοῦ.
Πᾶσα  πνοὴ καὶ  τὸ  Εὐαγγέλιον.  (Ματθ. στ' 19-21)
Εἶπεν  ὁ  Κύριος τοῖς  ἑαυτοῦ  μαθηταῖς· μὴ  θησαυρίζετε  ὑμῖν  θησαυροὺς  ἐπὶ  τῆς  γῆς,  ὅπου  σὴς  καὶ  βρῶσις  ἀφανίζει,  καὶ  ὅπου  κλέπται διορύσσουσι καὶ  κλέπτουσι· θησαυρίζετε δὲ  ὑμῖν  θησαυροὺς  ἐν  οὐρανῷ,  ὅπου  οὔτε  σὴς  οὔτε  βρῶσις  ἀφανίζει,  καὶ  ὅπου  κλέπται οὐ  διορύσσουσιν οὐδὲ  κλέπτουσιν·  ὅπου  γάρ  ἐστιν  ὁ  θησαυρὸς  ὑμῶν,  ἐκεῖ  ἔσται  καὶ  ἡ  καρδία  ὑμῶν.
Ὁ Ν' ψαλμός.  Δόξα. Ταῖς τῆς  ἀθληφόρου...
Καὶ  νῦν.  Ταῖς  τῆς  Θεοτόκου...
Ἰδιόμελον.   Ἦχος  β'.
Τὸν  Σταυρὸν  τοῦ  Χριστοῦ  ἒπ᾿  ὤμων  ἄρασα  καὶ  τοῖς  ἴχνεσιν αὐτοῦ  ἀκολουθήσασα,  ἀπηρνήσω,  Φιλοθέη, σεαυτὴν  καὶ  τὰ  πάντα σκύβαλα  ἡγήσω,  ὡς  οὐδὲν  εὑροῦσα  τῆς  ψυχῆς  σου  ἀντάλλαγμα·  ἀπώλεσας  τὴν  ζωήν,  ἵνα  σώσῃς  τὴν  ψυχήν,  ἐστέρησαι  φωτὸς  τοῦ  αἰσθητοῦ  καὶ  τὸν  ἥλιον  τῆς  δόξῃς  ὁρᾷς·  αὐτὸν  ἱκέτευε,  Μῆτερ,  ἵνα  σώσῃ τὰς ψυχὰς  ἡμῶν.

Οἱ  Κανόνες.   Ὁ  Κανὼν  τῆς  Θεοτόκου μετὰ  τῶν  Εἱρμῶν  εἰς  στ'. καὶ   ὁ  τῆς   Ὀσιομάρτυρος  εἰς   η'.  Κανὼν  τῆς  Θεοτόκου, οὗ   ἡ   ἀκροστιχίς·
Χαίροις χαρᾶς  σκήνωμα τῆς  λύπης λύσις.  Ἰωάν(νης)  .
ᾨδὴ  α'. Ἦχος πλ. δ'.   Ὁ  Εἱρμός.   Ἁρματηλάτην  Φαραώ.
Χαῖρε  κατάρας παλαιᾶς  ἡ  λύτρωσις καὶ  εὐλογίας  πηγή· χαῖρε,  ζωῆς  Μήτηρ, ᾅδου  ἡ  καθαίρεσις, θανάτου  ἡ  ἀναίρεσις·  χαῖρε,  λύσις τῆς  λύπης, χαρᾶς  χωρίον εὐρύχωρον·  χαῖρε,  Θεοτόκε Πανύμνητε.
Ἅρμα  τοῦ  Λόγου λογικὸν  καὶ  ἔμψυχον,  χαῖρε,  πανάμωμε· δαυϊτικόν, χαῖρε,  ἅρμα  πολυώνυμον,  ἅρμα  μυριοπλάσιον, χαῖρε,  Παρθένε,  ὄντως  τῶν  Χερουβὶμ  καὶ  τῶν  Σεραφὶμ  ἡ  ἀσυγκρίτως  ὑπερέχουσα.
Ἱερωτέρα  νοερῶν  Δυνάμεων, χαῖρε,  Θεόνυμφε· χαῖρε,  ἀνωτέρα  κτιστῆς πάσης φύσεως· χαῖρε,  Θεοῦ  παλάτιον· χαῖρε,  πύρινε θρόνε· χαῖρε,  λυχνία πολύφωτε· χαῖρε,  μυριώνυμε Δέσποινα.
Ῥάβδος  ἐκ  ῥίζης  Ἰεσσαὶ  βλαστήσασα, χαῖρε,  ἀμόλυντε·  χαῖρε,  βλαστῷ   ῥάβδου  τῆς  ἀαρωνίτιδος  διαγραφεῖσα πρότερον μυστικῶς  καὶ  βαθέως·  ὡς  γὰρ  ἐκείνη  ἐβλάστησεν,  οὕτω  τὸν  Χριστὸν  σὺ  ἐγέννησας.
Ἕτερος  Κανὼν  τῆς   Ὁσιομάρτυρος,   οὗ   ἡ   ἀκροστιχὶς·
Μέλος  σοι τερπνόν,  ὦ  Θεοῦ  φίλη,  ᾄδω.  Ἰσαάκ.
ᾨδὴ α'. Ἦχος δ'.   Ἀνοίξω  τὸ  στόμα μου.
Μονὰς  ἃς  ἐπόθησας  τὰς οὐρανίους,  θεόλεκτε, νῦν  εὗρες  καὶ  ἔλαβες  τῶν  σῶν  ἀγώνων  μισθόν,  οὓς  ἠγώνισαι  ἐν  τῷ  παρόντι βίῳ,  εὐχαῖς  καὶ  δεήσεσι ταῖς  πρὸς  τὸν  Κύριον.
Ἐλέους  σὺ  ἄφθονος  πηγή,  Ὁσία,  τεθέασαι, πτωχοὺς  καταρδεύουσα πλουσιωτάταις  ῥοαῖς·  ὅθεν στέφανον σῇ  κορυφῇ  ἐδέξω,  ἀνθ᾿  ὧνπερ  ἐπόνησας,  μῆτερ,  ἐν  βίῳ  σου.
Λαλεῖν  σοι οὐ  δύναμαι τῶν  ἀρετῶν  τὴν  εὐπρέπειαν  καὶ  ὕψος  τὸ  ἔνθεον,  ᾦ  ὡραΐσθης,  σεμνή, καὶ  ἀνύψωσας  πρὸς  τὰς  ἐπουρανίους  σκηνὰς  καὶ  δεδόξασαι παρὰ  τοῦ  Κτίσαντος.
Θεοτοκίον.
Τὴν  πόλιν σου φύλαττε διὰ  παντὸς  εἰρηνεύουσαν,  Μαρία Θεόνυμφε, ἣν  ἡ  Ὁσία  ἡμῶν  κατεκόσμησε, τοῖς  πόνοις, τοῦ  δοξάζειν τὸν  ἄσπορον  Τόκον σου καὶ  σὲ, Πανάχραντε.
Καταβασία.  Ἀνοίξω  τὸ  στόμα μου.
ᾨδὴ  γ'.   Ὁ  Εἱρμός.  Οὐρανίας   ἁψῖδος.
Ἰσχυρότατον  ὅπλον, χαῖρε,  πιστῶν,  Δέσποινα· χαῖρε,  κραταιὰ  προστασία, χαῖρε,  ἀντίληψις  ἁμαρτωλῶν  κραταιά·  χαῖρε  τὸ  ἄρρηκτον  τεῖχος,  ἐν  ᾧ  καταφεύγοντες πάντες σῳζόμεθα.
Σωτηρίας  ἀνθρώπων,  χαῖρε,  στερρὸν  ἔρεισμα·  χαῖρε,  τοῦ   Ἀδὰμ  καὶ  τῆς   Εὔας  ἡ  ἐπανάκλησις,  δι'  ἧς  ἀπέλαβον  νῦν  τὴν  παλαιὰν  εὐκληρίαν·  χαῖρε,  ἡ  ἀνοίξασα  πάλιν  Παράδεισον.
Χαῖρε,  ἄφλεκτε  βάτε· χαῖρε,  φωτὸς  ὄχημα·  χαῖρε, τοῦ  ἡλίου  νεφέλη· χαῖρε,  περίδοξε,  ὅλη  λαμπρὰ  καὶ  χρυσῆ, τοῦ  Βασιλέως καθέδρα· χαῖρε, πόλις  ἔμψυχε  τοῦ  Παντοκράτορος.
Ἀπειρόγαμε  Μῆτερ,  χαῖρε,  ἁγνὴ  Δέσποινα· χαῖρε,  ἡ  ἀνήρωτος  χώρα καὶ  ἀγεώργητος,  ἡ  δεξαμένη  ἐν  σοὶ  τὸν  γεωργὸν  τῶν  ἁπάντων  χαῖρε, γῆ  ἀλήθειαν  ἡ  ἀνατείλασα.
Ἄλλος.  Τοὺς  σοὺς   ὑμνολόγους.
Σὺ  τὸν πλοῦτον  ἔνειμας,  Ὁσία,  τὸν  σὸν  δεομένοις, τὸν  ῥευστὸν  καὶ  γὰρ  ἐν  τούτῳ, πάνσεπτε, καυχᾶσθαι οὐ  προῄρησαι,  ἀλλ'  ἀντὶ  τούτου δέδεξαι σῇ  κορυφῇ  δόξης  στέφανον.
Σαῖς  προσευχαῖς πρὸς  τὸν Δεσπότην τὴν  πόλιν περίσῳζε  τὴν  σὴν,  γεραίρουσάν σε, πάνσεμνε,  ὡς  θεῖον  ἐνδιαίτημα  ἐν  οἴκῳ  τοῦ  Θεοῦ  ἡμῶν,  ὥς  τε  Ὁσίαν  καὶ  Μάρτυρα.
Ὁδὸν  τὴν  ἀπάγουσαν  εἰς  ἄνω  εὑροῦσα,  διώδευσας σεμνῶς·  ὅθεν καὶ  πρὸς  οὐράνιον  ἐλήλυθας  πολίτευμα καὶ  τοῖς  Ὁσίοις  ἅπασιν,  Ὁσία,  συγκατηρίθμησαι.
Θεοτοκίον.
Ἰάσεις  παρέχουσα παντοίας τοῖς  πόθῳ  τιμῶσι  σου,  Ἁγνή,  τὸν Τόκον, τὸν  ἐκ  Πνεύματος  Ἁγίου  συλληφθέντα σοι, παράσχου  καὶ  τοῖς  δούλοις σου  ἡμῖν  πταισμάτων τὴν  ἄφεσιν.
Καταβασία.  Τοὺς  σοὺς  ὑμνολόγους.
Κάθισμα. Ἦχος πλ. δ'. Τὸ  προσταχθέν.
Καταλιποῦσα  τὰ  τῆς  γῆς,  ὦ  Φιλοθέη, μετέστης   ἄνω  πρὸς  μονὰς  τὰς  οὐρανίους  καὶ  πρεσβεύεις σὺν  πᾶσι  τοῖς  ἐπουρανίοις,  ὁσίοις  ἅμα  δικαίοις  καὶ  τοῖς  λοιποῖς, σὺν  πᾶσί  τε τοῖς  Ἀγγέλοις  καὶ  Λειτουργοῖς  καὶ  κραυγάζεις τὸ  Ἅγιος,  Ἅγιος,  Ἅγιος,  Θεέ, πατὴρ  ὁ  ἐπουράνιος,  σῷζε  πάντας οὓς  ἔπλασας.
Θεοτοκίον.   Ὅμοιον.
Θεοχαρίτωτε,  Ἁγνὴ εὐλογημένη, τὸν διὰ σπλάγχνα οἰκτιρμῶν ἐκ Σοῦ τεχθέντα, σὺν ταῖς ἄνω  Δυνάμεσι καὶ τοῖς Ἀρχαγγέλοις, καὶ πᾶσι τοῖς Ἀσωμάτοις ὑπὲρ ἡμῶν, δυσώπει  ἀκαταπαύστως δοῦναι ἡμῖν, πρὸ τοῦ τέλους συγχώρησιν, καὶ ἱλασμὸν ἁμαρτιῶν, καὶ  βίου ἐπανόρθωσιν, ὅπως εὕρωμεν ἔλεος.
ᾨδὴ  δ'.   Ὁ  Εἱρμός.  Σύ  μου   ἰσχύς,  Κύριε.
Ἀνατολὴ  τοῦ  πατρικοῦ  ἀπαυγάσματος  καὶ  ἡλίου  τοῦ  ἐξανατείλαντος  πρὸ  ἑωσφόρου  ἐκ  τοῦ  Πατρός, χαῖρε, Θεοτόκε, νεφέλη κούφη καὶ  ἔμψυχε·  Παρθένε θεομῆτορ,  χαῖρε,  εὐλογημένη·  χαῖρε,  δεδοξασμένη Πανάμωμε,
Σὺ  τὸ χρυσοῦν  θυμιατήριον, Δέσποινα, τοῦ  ἀστέκτου  καὶ  ἀΰλου  ἄνθρακος,  ἐν  ᾧ  ἐκαύθη  διαρραγὲν  τῆς   ἀδαμιαίας  παρακοῆς  τὸ χειρόγραφον· διό σοι, χαῖρε,  κράζω, δι᾿  ἧς   πᾶσιν  ἐδόθη  ἡ  χαρὰ  καὶ  τρυφὴ  καὶ  ἀπόλαυσις.
Σὺ  τῶν  βροτῶν  δόξα καὶ  κλέος καὶ  καύχημα καὶ  Ἀγγέλων  στέφος καὶ  διάδημα· διό περ γῆ  τε καὶ  οὐρανός,  μίαν  Ἐκκλησίαν  συστησάμενοι παναρμόνιον, τὸ  χαῖρε,  σοὶ  βοῶμεν·  χαῖρε,  Δέσποινα κόσμου· χαῖρε,  πάντων  ἀνθρώπων  βοήθεια.
Κλίνη  σεπτή,  ἣν  Σολομὼν  προδιέγραψε, κυκλουμένη δυνατοῖς  ἑξήκοντα,  χαῖρε,  Παρθένε·ἡ  κιβωτὸς  ἡ  κεχρυσωμένη τοῦ  νοητοῦ  ἁγιάσματος,  λαβὶς  ἡ  θεία, χαῖρε· χαῖρε,  βάτε πυρφόρε· χαῖρε,  πύλη καὶ  κλῖμαξ καὶ  γέφυρα.
Ἄλλος.   Ὁ  καθήμενος   ἐν  δόξῃ.
Τὴν  Ὁσίαν Φιλοθέην φιλοφρόνως τιμήσωμεν, ἐν ᾠδαῖς ᾀσμάτων ταύτην εὐσεβῶς  μεγαλύνοντες· αὕτη γὰρ ὤφθη δοχεῖον θείου Πνεύματος, καὶ πεφώτισται, τούτου ταῖς  θείαις λαμπρότησι.
Ἐν  χορείαις τῶν  Ἁγίων  τεταγμένη, πανέντιμε, τοὺς  τὴν  σὴν  τελοῦντας μνήμην  ἀσινεῖς  διαφύλαττε, ταῖς σαῖς  πρεσβείαις,  ὦ  μῆτερ,  ταῖς πρὸς  Κύριον,  ᾧ  βοᾷς  ἀεί·  δόξα, Χριστέ, τῇ  δυνάμει σου.
Ῥωμαλέᾳ  διανοίᾳ καὶ  γενναίῳ  φρονήματι τάς Κυρίου, μῆτερ,  πάσας  ἐντολὰς  ἐκτετέλεκας  καὶ  μαρτυρίου,  Ὁσία,  κατηξίωσαι καὶ  τὸν  στέφανον παρὰ  Κυρίου  ἀπείληφας.
Θεοτοκίον.
Παναγία  Θεοτόκε, τοὺς  εἰς  σὲ  καταφεύγοντας  ἐκ  κινδύνων  ῥῦσαι  πάντας καὶ  σκανδάλων τοῦ  ὄφεως  τῆς  Φιλοθέης  πρεσβείαις τῆς  θεόφρονος,  ἧς  τὴν  ἄθλησιν  καὶ  τοὺς  ἀγῶνας  γεραίρομεν.
Καταβασία.  Τὴν  ἀνεξιχνίαστον.
ᾨδὴ  ε'.   Ὁ  Εἱρμός.   Ἵνα  τί  με   ἀπώσω.
Νοερὰν  σατραπείαν καὶ  τυραννικὴν  ἐναέριον  φάλαγγα παρελθεῖν  ἀλύπως  ἐν  καιρῷ  τῆς  ἐξόδου  μου πάρασχε,  ἵνα  σοι τὸ χαῖρε  χαρμονικῶς, Δέσποινα, κράζω· χαῖρε,  πάντων  ἐλπὶς  ἀκαταίσχυντε.
Ὡς  χαρὰν  συλλαβοῦσα, χαῖρε,  ὑπεράμωμε·  χαῖρε,  ὑπέραγνε  χαῖρε,  τῆς  ἁγνείας  πορφυρόχροον  ἄνθος  ἡδύπνοον  χαῖρε,  παρθενίας κοκκοβαφὲς  ἐρυθρὸν   ῥόδον  καὶ  Θεοῦ  τὸ  εὐῶδες  ὀσφράδιον.
Μυστικὴ  μυροθήκη χαῖρε,  τὸ  ἡδύπνοον  μύρον  ἡ  βρύουσα· χαῖρε,  κρήνη θεία,  ἡ  τὸ  ὕδωρ  τὸ  ζῶν  ἀναβλύζουσα·  χαῖρε,  ἡ  τὸν  βότρυν τὸν  τῆς  ζωῆς  καρποφοροῦσα,  ἀγεώργητος  ἄμπελος,  Δέσποινα.
Ἀδιόδευτε  πύλη, χαῖρε,  ἣν  διώδευσε Χριστὸς  ὁ  Κύριος·παραδείσου πύλας  ἡ  ἀνοίξασα,  χαῖρε,  τῷ Τόκῳ  σου· χαῖρε,  δι᾿  ἧς  χαίρει  ἡ  φύσις σύμπασα καὶ  ψάλλει, λυτρωθεῖσα καὶ  αὕτη  τῷ Τόκῳ  σου.
Ἄλλος.   Ἐξέστη  τὰ  σύμπαντα.
Μονὴν  τὴν  φερέσβιον εὑροῦσα,  κατετρύφησας πᾶσαν  θειοτέραν θεωρίαν, δ΄  ἧς  ἀνήχθης  εἰς  θείαν  ὄντως  ζωὴν  καὶ  γέγονας πᾶσι  τοῖς  πρὸς  σέ, μῆτερ,  καταφεύγουσι προστασία καὶ  στήριγμα.
Ὁ  βίος σου  ἔνθεος,  αἱ  ἀρεταὶ  θαυμάσιαι καὶ  τὰ  κατορθώματα γενναῖα·  ὅθεν καὶ  δόξης  πλείστης κατηξίωσαι τῆς  ἄνωθεν,  μῆτερ,  ἐκ  Θεοῦ, ἥν περ καθικέτευε  ὑπὲρ  τῶν  ἀνυμνούντων  σε.
Νοῦς  ἅπας  ἀνθρώπινος  θαυμάζει λογιζόμενος τοὺς  κινδύνους, μῆτερ,  καὶ  τάς θλίψεις,  ἅς  ἐξ  οἰκείων  ὑπέμεινας  καὶ  ἐχθρῶν  ἀκλόνητον  σχοῦσα λογισμόν, πίστει τῇ  πρὸς  Κύριον, οὗ τὸν  λόγον τετήρηκας.
Θεοτοκίον.
Πανάχραντε  Δέσποινα, τὸν  Κύριον  ἡ  τέξασα, σῷζε  τοὺς  εἰς  σὲ  τεθαρρηκότας καὶ  τῆς  μελλούσης ἅπαντας  κολάσεως  ἀπάλλαξον,  Μῆτερ  τοῦ  Θεοῡ, παρρησίαν  ἔχουσα  μητρικὴν  πρὸς  τὸν  Κύριον
Καταβασία.  Ἐξέστη  τὰ  σύμπαντα.
ᾨδὴ  στ'. Ὁ Εἱρμός.  Τὴν  δέησιν   ἐκχεῶ  πρὸς  Κύριον.
Ἡ  ἔμψυχος  κόλχος, χαῖρε,  Δέσποινα,  ἡ  κογχύλη σῶν  ἀχράντων  αἱμάτων  πορφυραυγῆ· ἐρυθράν  ἀλουργίδα  τῷ  τοῦ παντὸς  Βασιλεῖ  πορφυρώσασα· τὴν  γύμνωσιν τήν τοῦ  Ἀδὰμ  ἡ  καλύψασα, χαῖρε,  Πανύμνητε.
Στηρίζει  μὲν  τὰς καρδίας  ἀνθρώπων  φυσικῶς  ὁ  αἰσθητὸς  οὗτος  ἄρτος,  χριστιανῶν  δὲ  καρδίας στηρίζει τὸ σὸν  ᾀδόμενον  ἅγιον  ὄνομα·  ἐντεῦθεν  καὶ  χαρμονικῶς  πᾶσα  γλῶσσα  τὸ χαῖρε  κραυγάζει σοι.
Λυχνία,  χαῖρε,  ἡ  χρυσαυγίζουσα· κιβωτὸς  ἡ  θεοχώρητος, χαῖρε· χαῖρε,  σκηνή·χαῖρε·  ἅγιον ὄρος·  χαῖρε,  τοῦ  ζῶντος  Θεοῦ πόλις  ἔμψυχε·  παλάτιον, χαῖρε,  Θεοῦ· χαῖρε,  τέμενος θεῖον,  πολύφωτον.
Ὑπέραγνε,  ὑπεράμωμε,  χαῖρε,  τὸ  τῆς  φύσεως  ἐξαίρετον  ἄνθος·  χαῖρε,  κοινὴ  τοῦ  ἀνθρωπίνου  γένους φιλοτιμία καὶ  χάρις θεόσδοτος τὴν  φύσιν, χαῖρε,  τῶν  βροτῶν  ἡ  τιμήσασα, Κόρη, τῷ Τόκῳ  σου.
Ἄλλος.  Τὴν  θείαν ταύτην καὶ  πάντιμον.
Θεοῦ  ὡς  Παῦλος  ὑπάρξασα  γεώργιον,  Ὁσία,  ἀπέδωκας  ἑκατοστεύοντα  Χριστῷ  τῳ  σὲ  γεωργήσαντι τῶν  ἀρετῶν  τὸν  πόνον καὶ  τῶν  ἀγώνων  σου.
Ἐκπλήττει  πᾶσαν  διάνοιαν βροτῶν  τὰ  παρὰ  σοῦ  νῦν  τελούμενα· ψυχὰς  ἀνθέλκεις  γάρ,  ἐζοφωμένας  τοῖς  πταίσμασι, πρὸς  θεῖον  φῶς,  Ὁσία,  διὰ  τοῦ  βίου σου.
Ὁσία,  ὧδε  ἐδίδαξας  ἣν  εὕρηκας  ζωὴν  τὴν  οὐράνιον,  ἧς,  καθικέτευε,  ἀξιωθῆναι  τοὺς  δούλους σου,  τὴν  ἱεράν  σου  μνήμην τοὺς  ἑορτάζοντας.
Θεοτοκίον.
Ὑμνοῦμεν,  ἄχραντε  Δέσποινα, τὸν  Τόκον σου,  ἀσπόρως  ἐκλάμψαντα  ἐκ  σοῦ, Θεόνυμφε καὶ  σέ, Παρθένε, γεραίρομεν ᾠδαῖς  ἀκαταπαύστοις  τὴν  μόνην  ἄχραντον.
Καταβασία.  Τὴν  θείαν ταύτην καὶ  πάντιμον.
Κοντάκιον. Ἦχος γ'.   Ἡ  Παρθένος σήμερον.
Φιλοθέην  σήμερον πανευφροσύνως τιμῶμεν  καὶ  αὐτῆς  τὸ  λείψανον πανευλαβῶς  προσκυνοῦμεν·  αὕτη  γὰρ  εὐεργετοῦσα  ἐν  γῇ  διῆλθε, τέλος δὲ  μαρτυρικὸν  ἡ  Ὁσία  ἔσχε  καὶ  ἠξίωται  πρεσβεύειν δοθῆναι  πᾶσι  ζωὴν  τὴν  αἰώνιον.
Ὁ  Οἶκος
Πᾶσα  γλῶσσα  κινείσθω, πρὸς  εὐφημίαν  τῆς  πανευφήμου Φιλοθέης,  ἅπαν  γένος καὶ  ἡλικία  πᾶσα,  νεανίσκοι καὶ  παρθένοι τοῦ  Χριστοῦ,  τὴν  Ὀσιομάρτυρα  ἐν  ὕμνοις  καταστέψωμεν· νομίμως γὰρ  ἀνδρισαμένη, διὰ  πόνων  ἀσκητικῶν  καὶ  μαρτυρίου τὸν  τύραννον  ἐχθρὸν  καταβέβληκεν· οὐρανίῳ  δὲ  διαδήματι κεκοσμημένη, αἰτεῖται  παρὰ  Χριστοῦ  δοθῆναι  πᾶσι  ζωὴν  τὴν  αἰώνιον.
Συναξάριον.

Μηνὶ  Φεβρουαρίῳ  ΙΘ', μνήμην  ἐπιτελοῦμεν  τῆς  Ὁσίας  καὶ  Μάρτυρος μητρὸς  ἡμῶν  Φιλοθέης  τῆς  Ἀθηναίας.

Στίχ.    Ἡ  Φιλοθέη τῶν  τῇδε  μεταστᾶσα,
χαίρουσ᾿  ἀνῆλθε  πρὸς  μονὰς  οὐρανίους.

Τῇ  αὐτῇ  ἡμέρᾳ  μνήμη τῶν  ἁγίων  Ἀποστόλων  Ἀρχίππου, Φιλήμονος καὶ  Ἀπφίας.

Στίχ.    Ποθῶν τὸν  ἀκρόγωνον  Ἄρχιππος  λίθον,
κατηκολούθει τῷ  πόθῳ  τούτου λίθοις.

Χώραν  φιλοῦντα τὸν  Φιλήμονα χλόης,
χλωροῖς  λύγοις τύπτουσιν  ἠκανθωμένοις.

Ἡπλωμένην  παίουσιν εἰς  γῆν  Ἀπφίαν,
εἰς  οὐρανοὺς  ἔχουσαν  ὄμμα  καρδίας.

Τῇ  αὐτῇ  ἡμέρᾳ  μνήμη τῶν  ἁγίων  Μαρτύρων Μαξίμου, Θεοδότου,  Ἡσυχίου  καὶ  Ἀσκληπιοδότης.

Στίχ.    Ἀνδρῶν  τριὰς σύναθλος εὐσθενεστάτη,
ἀνδρίζεταί σοι καὶ τομῆς Τριὰς μέχρι.

Ἔστεφε  Χριστὸς τὴν Ἀσκληπιοδότην,
ὡς  ἐξέκοψε τὴν κεφαλὴν τὸ ξίφος.

Τῇ  αὐτῇ ἡμέρᾳ, μνήμη τοῦ Ὁσίου Πατρὸς ἡμῶν Ῥαβουλᾶ.

Στίχ.   Βουλὰς  Ῥαβουλᾶς θεὶς ἀπράκτους δαιμόνων,
ἀπῆλθε  βουλῇ τοῦ Θεοῦ τῶν ἐνθένδε.

Τῇ  αὐτῇ  ἡμέρᾳ  μνήμη τῶν  ὁσίων  Πατέρων  ἡμῶν  καὶ  Ὁμολογητῶν  Εὐγενίου  καὶ  Μακαρίου.

Στίχ.    Ὡς  εὐγενεῖς  ὄρπηκες,  ἐν  γῇ  μακάρων
οἰκοῦσιν  Εὐγένιος  σὺν  Μακαρίῳ.

Τῇ  αὐτῇ  ἡμέρᾳ  μνήμη  τοῦ  ὁσίου  Πατρὸς  ἡμῶν  Κόνωνος.

Στίχ.  Πάθη τοῦ  σώματος  ἀσκήσει  νεκρώσας
ἐν  γήρει πίονι κεκοίμηται Κόνων.

Ταῖς  αὐτῶν  ἁγίαις  πρεσβείαις, Χριστὲ  ὁ  Θεὸς  ἡμῶν,  ἐλεησον  καὶ  σῶσον  ἡμᾶς.  Ἀμήν.
ᾨδὴ  ζ'. Ὁ Εἱρμός.  Θεοῦ  συγκατάβασιν.
Ἡ  μόνη  ἀπείρανδρος,  ἡ  μόνη  ἄφθορος,  χαῖρε,  ὦ  Δέσποινα,  ἡ  Παρθένος  καὶ   Μήτηρ,  ἡ  παιδοτόκος τε καὶ  ἀπειρόγαμος·  τὸ  ξένον, χαῖρε,  καὶ  φρικτὸν  μυστήριον· χαῖρε,  Ἀγγέλων  τρυφὴ·  χαῖρε,  ἀνθρώπων  χαρά.
Σιὼν  πόλις  ἔμψυχε  τοῦ  Βασιλέως τῶν βασιλέων Χριστοῦ,  περὶ  ἧς  ἐλαλήθη  δεδοξασμένα, χαῖρε,  ἡ  Θεόνυμφος. χαῖρε  ἡ  κλῖμαξ, δι'  ἧς  μεταβαίνομεν πρὸς  οὐρανὸν  ἀπὸ  γῆς  καὶ  ἐκ  φθορᾶς  εἰς  ζωήν.
Λειμὼν  θεοφύλακτος, εὐώδης  κῆπός  τε θεοβλαστούργητος  ἀνεδείχθης,  Παρθένε,  ἀθανασίας  τὸ  ἄνθος  ἀνθήσασα·  διὸ  συμφώνως  τὸ  χαῖρέ σοι κράζομεν· χαῖρε,  ἐλέους  πηγή· χαῖρε,  χαρᾶς  χορηγέ.
Ὑπέρτιμε  Δέσποινα,  ἐξ  ἀτιμίας  παθῶν  με  ἐκλυτρωσαι,  ἵνα  σοι  χαρμοσύνως τὸ  χαῖρε  ᾄδω·  χαῖρε,  ἁγνείας  πηγὴ·  χαῖρε,  ταμεῖον πάσης καθαρότητος· χαῖρε,  δοχεῖον Θεοῦ·  χαῖρε,  χωρίον Χριστοῦ.
Ἄλλος.   Ὁ  διασώσας   ἐν  πυρί.
Φαεινοτάταις  ἀστραπαῖς  τῆς  ὑπερουσίου  Τριάδος καταλαμπρύνασα τὸν  νοῦν,  σὺν  Ἀγγέλοις  βοᾷς  ᾧ  παρίστασαι·  ὑπερύμνητε  Κύριε,  ὁ  Θεὸς  ὁ  τῶν  Πατέρων, εὐλογητὸς  εἶ.
Ἱερωτάτοις  Λειτουργοῖς, τοῖς  παρισταμένοις τῷ  θρόνῳ  τῆς  τρισηλίου  ἀστραπῆς  τοῦ  Θεοῦ, συγχορεύεις κραυγάζουσα·  ὑπερύμνητε  Κύριε,  ὁ  Θεὸς  ὁ τῶν  Πατέρων, εὐλογητὸς  εἶ.
Λιμένα  εὔδιον  ψυχῶν,  μῆτερ,  δειμαμένη, τοὺς  ζάλῃ καὶ  τρικυμίαις τῶν  παθῶν  ναυαγοῦντας γαλήνης  ἠξίωσας,  οἳ  σωθέντες κραυγάζουσι· ὁ Θεὸς ὁ τῶν  Πατέρων, εὐλογητὸς  εἶ.
Θεοτοκίον.
Ἡ  τὸν  προάναρχον Υἱόν,  Μῆτερ,  τοῦ  Πατρὸς  δεξαμένη  ἐν  τῇ  γαστρὶ σου μητρικῶς, Φιλοθέης  τὴν  πόλιν, δυσώπησον τοῦτον,  σῴζειν,  κραυγάζουσαν· ὁ Θεὸς ὁ τῶν  Πατέρων, εὐλογητὸς  εἶ.
Καταβασία.  Οὐκ  ἐλάτρευσαν.
ᾨδὴ  η'.   Ὁ  Εἱρμός.  Εὐλογεῖτε  παῖδες.
Ἰεσσαὶ  ἐκ  ῥίζης,  χαῖρε,   ῥάβδος  βλαστήσασα·  ἡ  ἀποτίστως,  χαῖρε,  ἀνθηφοροῦσα  ἄνθος  τὸν  Χριστὸν  ὡραῖον·  χαῖρε,  πῖον  ὄρος  τε καὶ  κατάσκιον χαῖρε,  θεῖος  οἶκος,  ἐν  ᾧ  κατοικεῖν  ὁ  Λόγος πάντων εὐδόκησε  πρὸ τῶν  αἰώνων.
Σιδηρᾷ  σου  ῥάβδῳ  κραταιᾶς  ἀντιλήψεως,  ὥς  τε λυσσῶντας κύνας καὶ  ὑλακτοῦντας,  τὰ  περικυκλοῦντα πάθη  ἀποσόβει,  τὰ  δεινῶς  πολεμοῦντα με,  ἵνα  σοι τὸ χαῖρε,  τυχών  σου τῆς  προστασίας καὶ  ἀντιλήψεως,  Παρθένε, κράζω.
Ὡραιώθης  ὅλη,  τὸν  ὡραῖον  ἐν  κάλλεσιν  ὑπὲρ  υἱοὺς  ἀνθρώπων  Χριστὸν  τεκοῦσα, ἡ  ἐν  γυναιξὶν  ὡραία·  διό σοι τὸ  χαῖρε  ψάλλομεν, λέγοντες·χαῖρε,  Θεοτόκε,  Ἁγνή,  Κεχαριτωμένη· χαῖρε,  τῆς  κτίσεως  ἐνδοξότερα.
Δανιήλ  σε  εἶδεν  ὄρος  πρὶν  ἀλατόμητον,  Θεογεννῆτορ,  αἴφνης  ἐξ  οὗ  ἐτμήθη  ἀκρογωνιαῖος  λίθος.  ὁ  Σωτὴρ  τοῦ  κόσμου, Χριστὸς  ὁ  Κύριος· ὅθεν σε  ὑμνοῦμεν,  Μῆτερ,  εὐλογημένη,  πάσης τῆς  κτίσεως ἐνδοξοτέρα.
Ἄλλος.  Παῖδας εὐαγεῖς.
Ἀνῆλθες  πρὸς  γνῶσιν  θεωρίας καὶ  πάντα σαφῶς  μεμύησαι τοῦ  Πνεύματος  ἄδυτα  μυστήρια, πάντα δὲ  κατήγγειλας τοῖς  προσφοιτῶσι,  πάνσεπτέ σοι  καὶ  κραυγάζουσι· τὸν  Κύριον  ὑμνεῖτε,  τά  ἔργα,  καὶ  ὑπερυψοῦτε  εἰς  πάντας τοὺς  αἰῶνας,
Δόξης  κατεφρόνησας τῆς  κάτω καὶ  πᾶσάν  σου  τὴν  διάνοιαν  ἐπτέρωσας  ἔρωτι  τοῦ  Πνεύματος· ὅθεν καὶ  ἀνύψωσας  πρὸς  θεῖον  ὕψος  ἄρρητον,  ᾧ  χαίρεις ψάλλουσα· τὸν  Κύριον  ὑμνεῖτε,  τὰ  ἔργα  καὶ  ὑπερυψοῦτε  εἰς  πάντας τοὺς  αἰῶνας.
Ὤφθης  ὀρφανῶν  τροφὸς  καὶ  μήτηρ καὶ  πάντων  ἀδικουμένων  ἡ  ἀντίληψις,  τῶν  ἐν  νόσοις  ἴασις,  αἰχμαλώτων  λύτρωσις καὶ  τοῖς  ἐν  λύπαις, πάνσεμνε,  χαρά, τοῖς  ψάλλουσι· τὸν  Κύριον  ὑμνεῖτε,  τὰ  ἔργα  καὶ  ὑπερυψοῦτε  εἰς  πάντας τοὺς  αἰῶνας.
Θεοτοκίον.
Ἴασαι,  Ἁγνή,  τάς  ἀσθενείας  τῶν  πίστει καὶ  εὐλαβείᾳ  προστρεχόντων σοι  καὶ  ὁμολογούντων  σε   Θεοτόκον,  Ἄχραντε,  ὡς  τὸν  Θεὸν  γεννήσασαν,  ᾧ  πάντες ψάλλομεν· τὸν  Κύριον  ὑμνεῖτε,  τὰ  ἔργα,  καὶ  ὑπερυψοῦτε  εἰς  πάντας τοὺς  αἰῶνας.
Καταβασία.  Παῖδας  εὐαγεῖς.
ᾨδὴ θ'. Ὁ Εἱρμός.   Ἐφριξε  πᾶσα   ἀκοή.
Ἴδε  νῦν  πᾶσαι  γενεαὶ  μακαρίζουσι τὴν  ἀειμακάριστον,  ὡς  προεφήτευσας, Θεογεννῆτορ,  ἐν  Πνεύματι· καί,  ὡς  τεκούσῃ τὴν  χαράν, τὸ  χαῖρε  βοῶσί   σοι· χαῖρε,  ζωῆς  πύλη· χαῖρε,  κρήνη, ψυχικὸν  μέλι  βρύουσα.
Ὤρθωσας,  Δέσποινα  ἁγνή,  τοῦ  προπάτορος  Ἀδὰμ  τὸ  ὀλίσθημα  καὶ  τῆς  προμήτορος  Εὔας  τὴν  λύπην μετέτρεψας·ὡς  οὖν  αἰτία  τῆς  χαρᾶς,  τὸ  χαῖρε  βοῶμέν  σοι· χαῖρε,  Μαρία εὐλογημένη,  τῶν  πιστῶν  ἀγαλλίαμα.
Ἄξιον  χαῖρέ σοι βοᾷν·  ἐν  σοὶ  γὰρ  σωματικῶς  ἡ  ἀΐδιος  χαρὰ  ἐσκήνωσεν,  ὦ  Θεοτόκε πανάχραντε· χαῖρε,  παράδεισε τρυφῆς,  πηγὴ  τῆς  ζωῆς  ἡμῶν  χαῖρε,  ἡ  τέξασα τὸν  Σωτῆρα  καὶ  Δεσπότην τοῦ  σύμπαντος.
Νύττει  μου βέλει γλυκερῷ  τὴν  καρδίαν ὁ σὸς πόθος, Πανύμνητε καὶ  ἐκβιάζει  με  ἀεὶ  τὸ χαῖρε  προσᾴδειν σοι· χαῖρε,  γαλήνης ὁ λιμήν·  ἐν  σοὶ  γὰρ  εὑρίσκομεν,  ἐν  τῷ  τοῦ βίου δεινῷ  πελάγει, οἱ  πιστοὶ  καταφύγιον.
Ἄλλος.   Ἅπας  γηγενής.
Σοῦ  πρὸς  ὑπαντὴν  Ἀγγέλων  συστήματα, μῆτερ,  κατήρχετο καὶ  ὁ τῶν  ὁσίων δὲ  χορὸς σὺν  τούτοις θείοις  ἐν  ᾄσμασιν  ἐπηκολούθει,  πάνσεμνε,  ἀναγομένης  σου  εἰς  τὰ  ἄνω  πάντερπνα  σκηνώματα,  ὧν  Χριστός σοι τάς πύλας  ἀνέῳξεν.
Ἄνθος  χρυσαυγὲς  ποικίλον, μυρίπνοον καὶ  πολυτίμητον, τοῖς  ἐν  ταῖς  Ἀθήναις  νῦν  ταῖς  χρυσιζούσαις, μῆτερ,  ἐξήνθησας  καὶ  πᾶσαν  εὐωδίασας  καὶ  κατελάμπρυνας τὴν  πατρίδα καὶ  τοὺς  σοὺς  γεννήτορας· τῶν  χαρίτων τῶν  σῶν  τῇ  τερπνότητι.
Ἄνω  σε  Χριστὸς  καλέσας, εἰς  ἄληκτον  ζωὴν  μετήνεγκε, ὃν καθικετεύουσα μὴ  παύσῃ,  μῆτερ,  ὑπὲρ  τῶν  πίστει σου τὴν  μακαρίαν  ἄθλησιν  ὑμνούντων,  πάντιμε, καὶ  βοώντων χαίροις,  ἀξιΰμνητε  Φιλοθέη,  ἡ  ὄντως  φιλόθεος.
Θεοτοκίον.
Κύριον,  Ἁγνὴ  Παρθένε, ὅν ἔτεκες τοῦτον  δυσώπησον σκέπειν καὶ  τηρεῖν  ἀεὶ  τὴν  νεολαίαν,  ἣν  ἡ  φιλόθεος τὸν  σὸν  ὑμνεῖν  συνήγαγε Τόκον, Πανάμωμε,  ἐκ  παντοίων πολεμίων  ἄτρωτον  καὶ  ἐν  ἔργοις  καλοῖς  ἀριστεύουσαν.
Ἐξαποστειλάριον.  Γυναῖκες   ἀκουτίσθητε.
Ἡ  Ἐκκλησία  σήμερον τῶν  Ἀθηνῶν  ἀγάλλεται,  τῆς  Φιλοθέης  τὴν  μνήμην  ἐν  εὐλαβείᾳ  τιμῶσα·  ὁσίως  γὰρ  βιώσασα, μαρτύριον  ἐδέξατο  καὶ  νῦν,  Ἁγίων  σύσκηνος,  ἀκαταπαύστως  πρεσβεύει  ὑπὲρ  ἡμῶν  τῷ  Κυρίῳ.
Θεοτοκίον.
Μαρία,  καθαρώτατον χρυσοῦν  θυμιατήριον, τῆς  ἀχώρητου  Τριάδος δοχεῖον γεγενημένη,  ἐν  ᾧ  Πατὴρ  εὐδόκησεν,  ὁ  δὲ  Υἱὸς  ἐσκήνωσε  καὶ   Πνεῦμα τὸ   πανάγιον,  ἐπισκίασαν  σοι, Κόρη,  ἀνέδειξε  Θεοτόκον.
Εἰς  τοὺς  Αἴνους   ἱστῶμεν  στίχους δ' καὶ  ψάλλομεν Στιχηρὰ  προσόμοια
Ἦχος δ'.   Ὁ   ἐξ   ὑψίστου  κληθείς.
Ἐν  τοῖς  ὑψίστοις,  ὁσία  Φιλοθέη,  ἔνθα  ὁ Σωτὴρ  ἡμῶν  σὲ  ὑπεδέξατο,  ὑπὲρ  τοῦ  Ἄστεως  πρέσβευε,  ἐν  ᾧ  τὸν  βίον  ἐν  ὁσιότητι  διετέλεσας·  ἵλεων  τὸν  Κύριον  ἡμῖν  ἀπέργασαι,  ἵνα  εἰρήνην  παρέχηται καὶ  σωτηρίαν τὴν  ἱερὰν  οἷς  τελοῦσι μνήμην σου· σὺ  γὰρ  προστάτις  ἀναδέδειξαι  τῶν  τοῦ βίου πλεόντων τὴν  θάλασσαν, Φιλοθέη,  Ὁσίων  καὶ  Μαρτύρων  ἐγκαλλωπισμα.
Σήμερον  χαίρουσιν αἱ  κλειναὶ  Ἀθῆναι,  ὅτι εἰς  προσκύνησιν τὰ  θεῖα λείψανα τῆς  Φιλοθέης  προτίθεται καὶ  μετὰ  πόθου πᾶς  ὁ  λαὸς  ταῦτα κατασπάζεται. Σήμερον  ἑόρτια  μέλπουσιν  ᾄσματα  σεμναὶ  παρθένοι, γεραίρουσαι τὴν  Φιλοθέην· αὕτη  γὰρ  ὄντως  μεσῖτις γέγονε, μήτηρ, τροφὸς  καὶ  καταφύγιον, γυναικῶν,  αἳ  πρὸς  ταύτην προστρέχουσαι προστασίαν ζητοῦσιν  ἐν  τῇ  σκέπῃ  τοῦ  Θεοῦ  ἡμῶν.
Δεῦτε,  παρθένοι, τὴν  θείαν Φιλοθέην σήμερον  ἐν  ᾄσμασι  κατακοσμήσατε καὶ  πρὸς  αὐτὴν  ἐκβοήσατε  μετ' εὐλαβείας·  Ὁσιομάρτυς,  χαῖρε,  πανέντιμε· σὺ  γὰρ  τὸν  ἐπίγειον  πλοῦτον σκορπίσασα, περὶ  σαυτὴν  δὲ  συνάξασα παρθένων πλήθη,  ἀγάπης  ὤφθης  πηγὴ  ἀκένωτος·  ὅθεν στεφάνου σε  ἠξίωσε  μαρτυρίου Χριστὸς  ὁ Θεὸς  ἡμῶν,  ὃν  ἱκέτευε  σῶσαι καὶ  φωτίσαι τὰς ψυχὰς  ἡμῶν.
Ὡς  ἡ  Δορκάς, Φιλοθέη,  ἐν  Ἰόππῃ  γέγονας πιστὴ  Χριστοῦ  ὄντως  μαθήτρια,  ἔργων  καλῶν  ἐν  τῷ  βίῳ  σου σὺ  ὤφθης  πλήρης καὶ  ὡς  πηγὴ  περὶ  σὲ  ἐξέχεας  πλούσιον τὸ  ἔλεος  καὶ  τὴν  συμπάθειαν καὶ  τὴν  οὐσίαν  ἐσκόρπισας  καὶ  ἐν  πενήτων χερσίν,  Ὁσία,  ταύτην διένειμας· ὅθεν  ἀθλήσασαν  ἐδέξατο  ὁ  Χριστός,  ᾧ  τὸν  πλοῦτον  ἐδάνεισας,  ὃν  ἱκέτευε  σῶσαι καὶ  φωτίσαι τὰς ψυχὰς  ἡμῶν.
Δόξα. Ἦχος πλ. α'.
Πανηγυρίζει  σήμερον φαιδρῶς  τῶν  Ἀθηναίων  ἡ  πόλις τῆς  ἁγίας  Φιλοθέης  τὴν  μνήμην. Δεῦτε οὖν  τῆς  εὐσεβείας  ἐρασταὶ  τὴν  Ὀσιομάρτυρα  τιμήσωμεν,  ἐν  εὐλαβείᾳ  ψάλλοντες· Χαίροις,  ἡ  τὴν  ἀγάπην  ἐν  τῷ  βίῳ  ἀσκήσασα,  ἔλαιον  καὶ  οἶνον,  ὡς  ὁ  Σαμαρείτης,  ἐπὶ  τὰ  ἄλγη  ἐπιχέουσα·  Χαίροις, ὅτι καθάπερ  ὁ  Σωτήρ, τῇ  προσευχῇ  προσκαρτεροῦσα,  ἀφηρπάγης  καὶ  ἤχθης  εἰς  τὸ   μαρτυρῆσαι,  ὑπὲρ  τοῦ  δι'  ἡμᾶς  μαρτυρικῶς  ἀποθανόντος.  Χαίροις, Φιλοθέη παναοίδιμε, μετὰ  τῶν  Ἁγίων  μὴ  παύῃ  τὸν  Σωτῆρα  ἱκετεύουσα  τὴν  πόλιν σου τήν  δε,  φυλάσσειν διὰ  παντὸς  εἰρηνεύουσαν  καὶ  σῴζειν  τάς ψυχὰς  ἡμῶν.
Καὶ νῦν.  Θεοτοκίον.
Μακαρίζομέν  σε, Θεοτόκε Παρθένε, καὶ  δοξάζομέν σε  οἱ  πιστοὶ  κατὰ  χρέος, τὴν  πόλιν τὴν  ἄσειστον,  τὸ  τεῖχος  τὸ  ἄρρηκτον,  τὴν  ἀρραγῆ  προστασίαν καὶ  καταφυγὴν  τῶν  ψυχῶν  ἡμῶν.
Δοξολογία μεγάλη καὶ   Ἀπόλυσις.

* *  *

Ἐν  τῇ  Λειτουργίᾳ  τὰ  Τυπικά, οἱ  Μακαρισμοὶ   καὶ  τὰ   Ἀναγνώσματα.
Πράξεων τῶν Ἀποστόλων τὸ Ἀνάγνωσμα (θ΄36-42)
Ἐν  ταῖς ἡμέραις ἐκείναις, ἦν τις ἐν Ἰόππῃ μαθήτρια ὀνόματι Ταβιθά,  ἣ  διερμηνευομένη λέγεται Δορκάς· αὕτη ἦν πλήρης ἀγαθῶν ἔργων καὶ ἐλεημοσυνῶν ὧν  ἐποίει. Ἐγένετο δὲ ἐν ταῖς ἡμέραις ἐκείναις ἀσθενήσασαν αὐτὴν ἀποθανεῖν·  λούσαντες δὲ αὐτὴν ἔθηκαν ἐν ὑπερῴῳ. Ἐγγὺς δὲ οὔσης Λύδδης τῇ ᾿Ιόππῃ οἱ μαθηταὶ  ἀκούσαντες ὅτι Πέτρος ἐστὶν ἐν αὐτῇ, ἀπέστειλαν δύο ἄνδρας πρὸς αὐτὸν  παρακαλοῦντες μὴ ὀκνῆσαι διελθεῖν ἕως αὐτῶν. Ἀναστὰς δὲ Πέτρος συνῆλθεν αὐτοῖς·  ὃν παραγενόμενον ἀνήγαγον εἰς τὸ ὑπερῷον, καὶ παρέστησαν αὐτῶ πᾶσαι αἱ χῆραι  κλαίουσαι καὶ ἐπιδεικνύμεναι χιτῶνας καὶ ἱμάτια ὅσα ἐποίει μετ᾿ αὐτῶν οὖσα ἡ  Δορκάς. Ἐκβαλὼν δὲ ἔξω πάντας ὁ Πέτρος θεὶς τὰ γόνατα προσηύξατο, καὶ ἐπιστρέψας  πρὸς τὸ σῶμα εἶπε· Ταβιθά, ἀνάστηθι. Ἡ δὲ ἤνοιξε τοὺς ὀφθαλμοὺς αὐτῆς, καὶ  ἰδοῦσα τὸν Πέτρον ἀνεκάθισε. Δοὺς δὲ αὐτῇ χεῖρα ἀνέστησεν αὐτήν, φωνήσας δὲ τοὺς  ἁγίους καὶ τὰς χήρας παρέστησεν αὐτὴν ζῶσαν. Γνωστὸν δὲ ἐγένετο καθ᾿ ὅλης τῆς  ᾿Ιόππης, καὶ πολλοὶ ἐπίστευσαν ἐπὶ τὸν Κύριον.
Ἐκ τοῦ  κατὰ Ἰωάννην (ιε΄12,13.18,19)
Εἶπεν  ὁ Κύριος τοῖς ἑαυτοῦ μαθηταῖς. Αὕτη ἐστίν, ἡ έντολὴ ἡ ἐμή, ἵνα ἀγαπᾶτε ἀλλήλους  καθὼς ἠγάπησα ὑμᾶς. Μείζονα ταύτης ἀγάπην οὐδεὶς ἔχει, ἵνα τις τὴν ψυχὴν αὐτοῦ  θῇ ὑπὲρ τῶν φίλων αὐτοῦ. Εἰ ὁ κόσμος ὑμᾶς μισεῖ, γινώσκετε ὅτι ἐμὲ πρῶτον ὑμῶν  μεμίσηκεν. Εἰ ἐκ τοῦ κόσμου ἦτε, ὁ κόσμος ἂν τὸ ἴδιον ἐφίλει· ὅτι δὲ ἐκ τοῦ  κόσμου οὐκ ἐστέ, ἀλλ᾿ ἐγὼ ἐξελεξάμην ὑμᾶς ἐκ τοῦ κόσμου, διὰ τοῦτο μισεῖ ὑμᾶς ὁ  κόσμος.
Μεγαλυνάριον.
Τὴν  Ὁσιομάρτυρα  τοῦ Χριστοῦ,  τὴν  ἐν  ταῖς  Ἀθήναις  διαλάμψασαν φαεινῶς, τὴν  καὶ  μαρτυρίου στεφάνῳ  κοσμουμένην, τὴν  θείαν Φιλοθέην πάντες τιμήσωμεν.
Κοινωνικόν·  Εἰς  μνημόσυνον αἰώνιον  ἔσται δίκαιος. ᾿Αλληλούια.

</document>
