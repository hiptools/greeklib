<?xml version="1.0" encoding="UTF-8"?>
<document book="min" part="dec" name="17_dec" title="Μνήµη τοῦ ἁγίου προφήτου Δανιὴλ καὶ τῶν ἁγίων Τριῶν Παίδων Ἀνανίου, Ἀζαρίου καὶ Μισαήλ.">
Τῌ ΙΖ' ΤΟΥ ΔΕΚΕΜΒΡΙΟΥ
ΑΚΟΛΟΥΘΙΑ


Δεκεµβρίου ιζ΄.

Μνήµη τοῦ ἁγίου προφήτου Δανιὴλ καὶ τῶν ἁγίων Τριῶν Παίδων Ἀνανίου, Ἀζαρίου καὶ Μισαήλ

ΕΙΣ ΤΟΝ ΕΣΠΕΡΙΝΟΝ

Εἰς τὸ  «Κύριε,  ἐκέκραξα»  ἱστῶμεν στίχους ς΄ καὶ ψάλλομεν στιχηρὰ προσόμοια τοῦ προφήτου.
Στιχηρὰ προσόμοια τοῦ προφήτου.
῏Ηχος δ΄. ῾Ως γενναῖον  ἐν μάρτυσιν.    ΤΟ ΑΚΟΥΤΕ
Ὁ λαμπρότατος ἥλιος, προφητῶν ὁ  περίδοξος, εὐφημείσθω σήμερον θείοις ᾄσμασι, τῶν χαρισμάτων τοῦ Πνεύματος, θεῖον  ἐνδιαίτημα, ἡ ἀείρυτος πηγή, ἡ διόπτρα τοῦ Πνεύματος, ὁ ὑπέρτιμος, καὶ  πανάριστος στῦλος τῶν δογμάτων, ἡ κρηπὶς τῆς οἰκουμένης, τὸ ἀκατάσειστον  ἔρεισμα.

Ὡς ἀστέρα φανότατον, ἑωσφόρον ὡς  μέγιστον, ἐπιθυμιῶν τε ἄνδρα τιμῶμέν σε, τῶν ἀρετῶν ταῖς λαμπρότησι, φαιδρῶς  ἀποστίλβοντα, καὶ φωτίζοντα πιστῶν, τὰς ψυχὰς καὶ τὰ σώματα, καὶ βοῶμέν σοι·  Δανιὴλ ὑποφῆτα τὸν Σωτῆρα, ἐκδυσώπει τοῦ σωθῆναι, τοὺς εὐσεβῶς ἀνυμνοῦντάς σε.

Σοῦ ἡ γλῶσσα ὡς κάλαμος, γραμματέως  πολύσοφε, ὀξυγράφου γέγονε ῥητορεύουσα· νόμος Θεοῦ γὰρ ἐγκάρδιος, ἐν σοὶ  πεπολίτευται, καὶ τὸ στόμα σου λαλοῦν, κρίσιν ἔνδικον δέδεικται· ἐν οἷς ᾔσχυνας,  παρανόμους πρεσβύτας καὶ Σωσάνναν, ἐκ θανάτου ἐλυτρώσω, τῶν προφητῶν τὸ  ἀγλάισμα.
Στιχηρὰ προσόμοια τῶν ἁγίων Τριῶν Παίδων.
῏Ηχος ὁ αὐτός.  Ἔδωκας σημείωσιν  ΤΟ ΑΚΟΥΤΕ
Νόμων ἀντεχόμενοι, τῶν θεοσδότων  πανόλβιοι, μιαραῖς οὐκ ἐχράνθητε, τροφαῖς ἀλλ᾿ ἀκήρατον, τῆς ψυχῆς τὸ κάλλος,  διασεσωκότες, διετηρήσατε σαφῶς, ἀδιαλώβητον καὶ ἀμάραντον, τὸ ἄνθος τὸ  θαυμάσιον, καὶ τὴν τερπνὴν ὡραιότητα, τοῦ Δεσπότου δοξάζοντος, τοὺς αὐτὸν  θεραπεύοντας.

Θείῳ πυρακτούμενοι, οἱ νεανίαι  πυρσεύματι, τοῦ πυρὸς κατεφρόνησαν· ἐν ᾧ δροσιζόμενοι, οἱ σεπτοὶ χορείαν,  ἐκλελαμπρυσμένην, διατυπώσαντες ᾠδήν, τὴν πολυύμνητον ᾖδον ψάλλοντες· τὴν ὄντως  ἀδιάδοχον, καὶ ἀμετάπτωτον πάνσοφοι, βασιλείαν ποθήσαντες, τὴν οὐράνιον ἔνδοξοι.

Λόγον τῆς σοφίας σου, καταπλαγέντες οἱ  τύραννοι, Δανιὴλ ἀξιάγαστε, καὶ Παίδων τὴν σύνεσιν, τῆς Χαλδαίων χώρας, ἄρχειν  καὶ δεσπόζειν, ὑμᾶς κατέστησαν σεπτοί· τὴν ἀρετὴν γὰρ οἶδε σαφέστατα, θαυμάζειν  καὶ πολέμιος, καὶ πολιτείας λαμπρότητα· τῶν παθῶν γὰρ κρατήσαντες, ἡγεμόνες  γεγόνατε.
Δόξα. ῏Ηχος β΄.  ᾿Ανατολίου.
Πνευματικῶς ἡμᾶς πιστοί, συνήγαγε σήμερον  ὁ προφήτης Δανιήλ· καὶ τράπεζαν προτίθησιν ἀρετῶν δαψιλῶς, πλουσίοις καὶ πένησι  καὶ ξένοις καὶ αὐτόχθοσι· καὶ κρατῆρα νοητόν, προχέοντα νᾶμα εὐσεβείας, καὶ  εὐφραίνοντα καρδίας πιστῶν, καὶ Πνεύματος ῾Αγίου χάριν παρέχοντα. Οὗτος γὰρ ὁ  προφήτης, ὁ φανότατος λύχνος, ὁ λάμψας ἐν τῷ κόσμῳ, τὰ σεβάσματα πάντα τῶν  ᾿Ασσυρίων καθεῖλε, καὶ θηρῶν ἀτιθάσων στόματα ἔφραξε. Σὺν τούτῳ καὶ οἱ Τρεῖς  Παῖδες εὐφημείσθωσαν, οὐ χρυσοῖ τῇ φύσει ὄντες, χρυσίου δὲ δοκιμώτεροι  δεικνύμενοι· οὐ γὰρ ἐχώνευσεν αὐτοὺς τὸ πῦρ τῆς καμίνου, ἀλλ᾿ ἐφύλαξεν  ἀκεραίους, οὓς νάφθα καὶ πίσσα καὶ κληματίδες ἔστεψαν. ῾Ο δὲ ἀγαγὼν ἡμᾶς, εἰς  τὴν περίοδον τοῦ χρόνου Κύριος, ἀξιώσαι ἡμᾶς φθάσαι, καὶ ἐπὶ τὴν κυρίαν καὶ  σεβασμίαν ἡμέραν, τῶν γενεθλίων Χριστοῦ, τοῦ παρέχοντος ἡμῖν ταῖς αὐτῶν  ἱκεσίαις, ἱλασμὸν ἁμαρτιῶν, καὶ τὸ μέγα ἔλεος.
Καὶ νῦν.  Προεόρτιον, ἦχος ὁ αὐτός.
Δεῦτε ἅπαντες Χριστοῦ τὰ γενέθλια, πιστῶς  προεορτάσωμεν· καὶ νοητῶς τὸν ὕμνον, ὡς ἀστέρα προβαλλόμενοι, μαγικὰς  δοξολογίας, μετὰ ποιμένων βοήσωμεν· ῏Ηλθεν ἡ σωτηρία τῶν βροτῶν, ἐκ παρθενικῆς  νηδύος, βροτοὺς ἀνακαλέσασθαι.

Εἰς τὸν στίχον. Στιχηρὰ προσόμοια,
ἦχος δ΄. ῾Ως γενναῖον  ἐν μάρτυσι.    ΤΟ ΑΚΟΥΤΕ
Δανιὴλ ὁ θαυμάσιος, τὴν καρδίαν  κτησάμενος, καθαρὸν τοῦ Πνεύματος καταγώγιον, καὶ παρ᾿ αὐτοῦ φωτιζόμενος,  μελλόντων τὴν δήλωσιν, προθεσπίζει προφανῶς, προφητείας λαμπρότητι καλλυνόμενος,  καὶ τρανῶς σαφηνίζων τῶν κρατούντων, παρανόμων βασιλέων, τὰ κεκρυμμένα ἐνύπνια.

Στίχος.  Θαυμαστὸς ὁ Θεὸς ἐν τοῖς ἁγίοις αὐτοῦ.

Προστομώσας τὸ σῶμά σου, τῇ νηστείᾳ  ἀδάμαστον, τῶν λεόντων στόμασιν ἀπετέλεσας· μέσον γὰρ τούτων ἱστάμενος, προφῆτα  θεσπέσιε, καὶ Θεῷ τῷ ἀγαθῷ, ἀτενίζων διέμεινας ἀπαράτρωτος, ἀπορρήτῳ δυνάμει τοῦ  τὰ πάντα, ἐνεργοῦντος παραδόξως, τοῦ Λυτρωτοῦ τῶν ψυχῶν ἡμῶν.

Στίχος. Τοῖς  ἁγίοις τοῖς ἐν τῇ γῇ αὐτοῦ ἐθαυμάστωσεν ὁ Κύριος.

Ἐπὶ θρόνου καθήμενον, καὶ ἀγγέλοις  κυκλούμενον, τὸν ὑπὲρ κατάληψιν ἐθεώρησας, κριτὴν ὑπάρχοντα δίκαιον, προφῆτα  θαυμάσιε· ἐκπλαγεὶς δὲ τὸ φρικτόν, τῆς ἐμφόβου ὁράσεως διεσήμανας, τοῖς  μετέπειτα πᾶσιν ὑπογράψας, τὴν δευτέραν παρουσίαν, τοῦ σαρκωθέντος Θεοῦ ἡμῶν.
Δόξα. Τῶν ἁγίων  Παίδων. ῏Ηχος πλ. β΄.
Ἐν ψυχῇ συντετριμμένῃ, καὶ πνεύματι  ταπεινώσεως, ἐν μέσῳ τῆς καμίνου τοῦ πυρός, τὸν παγκόσμιον ὕμνον ἐμελῳδήσατε,  Παῖδες τρισόλβιοι· καὶ τῆς φωνῆς ὑμῶν εἰσήκουσεν, ὁ ὢν ἐγγὺς Κύριος, τοῖς  συντετριμμένοις τὴν καρδίαν, καὶ τοὺς ταπεινοὺς τῷ πνεύματι σῴζων· καὶ  διατηρήσας ἀσινεῖς, προσεδέξατο ὑμᾶς, ὡς θυσίαν καθαράν· δι᾿ ὃ ἀπόγονοι ᾿Αβραὰμ  τυγχάνοντες, παῖδες Θεοῦ γενέσθαι ἠξιώθητε· παρρησίαν οὖν ἔχοντες πρὸς αὐτόν,  ἐκτενῶς πρεσβεύσατε, ὑπὲρ τῶν ψυχῶν ἡμῶν.
Καὶ νῦν. Τοῦ  προφήτου. Ἦχος ὁ αὐτός.
Δανιὴλ ἀνὴρ ἐπιθυμιῶν, λίθον ἄνευ χειρὸς  τμηθέντα, θεωρήσας σε Κύριε, βρέφος ἄνευ σπορᾶς τεχθῆναι προηγόρευσε, σὲ τὸν ἐκ  Παρθένου σαρκωθέντα Λόγον, τὸν ἀναλλοίωτον Θεόν, καὶ Σωτῆρα τῶν ψυχῶν ἡμῶν.

᾿Απολυτίκιον. ῏Ηχος β΄.
Μεγάλα τὰ τῆς πίστεως κατορθώματα! ἐν τῇ  πηγῇ τῆς φλογός, ὡς ἐπὶ ὕδατος ἀναπαύσεως, οἱ ἅγιοι Τρεῖς Παῖδες ἠγάλλοντο, καὶ  ὁ προφήτης Δανιήλ, λεόντων ποιμήν, ὡς προβάτων ἐδείκνυτο. Ταῖς αὐτῶν ἱκεσίαις  Χριστὲ ὁ Θεός, σῶσον τὰς ψυχὰς ἡμῶν.
Δόξα. Καὶ νῦν.  Θεοτοκίον.
Πάντα ὑπὲρ ἔννοιαν, πάντα ὑπερένδοξα, τὰ  σὰ Θεοτόκε μυστήρια· τῇ ἁγνείᾳ ἐσφραγισμένῃ, καὶ παρθενίᾳ φυλαττομένη, μήτηρ  ἐγνώσθης ἀψευδής, Θεὸν τεκοῦσα ἀληθινόν· αὐτὸν ἱκέτευε σωθῆναι τὰς ψυχῶν ἡμῶν.

ΕΙΣ ΤΟΝ ΟΡΘΡΟΝ

Ἡ συνήθης στιχολογίαν. Κανὼν τῆς ὀκτωήχου  εἷς, καὶ τοῦ προφήτου Δανιήλ, καὶ τῶν ἁγίων Τριῶν Παίδων.

Κανὼν  τοῦ προφήτου Δανιήλ,  οὗ ἡ ἀκροστιχίς·  «Σοφὸν  Δανιὴλ ᾄσμασι περιστέφω».  Θεοφάνους.

ᾨδὴ α΄. ῏Ηχος πλ. δ΄.  Ὁ εἱρμός.  ΤΟ ΑΚΟΥΤΕ
«ᾎσμα ἀναπέμψωμεν λαοί, τῷ θαυμαστῷ Θεῷ  ἡμῶν, τῷ ἀπαλλάξαντι τὸν Ἰσραὴλ ἐκ δουλείας, ᾠδὴν ἐπινίκιον ᾄδοντες καὶ βοῶντες·  ᾌσωμέν σοι τῷ μόνῳ Δεσπότῃ».

Σῶτερ εὐεργέτα τοῦ παντός, τῶν ἀγαθῶν ὁ  αἴτιος, τῇ φωτοφόρῳ σου, τὴν ἔννοιάν μου αἴγλῃ, φωτίζοις φιλάνθρωπε, ὅπως τοῦ  σοῦ προφήτου, εὐφημήσω τὴν ἔνδοξον μνήμην.

Ὄρθρος ὡς ἀνέτειλας σοφέ, τῆς σωφροσύνης  σώφρονα, προκινδυνεύουσαν Σωσάνναν διασώσας· Θεὸς γάρ σε ἤγειρε, γνώστης ὁ τῶν  κρυφίων, πρεσβυτέρους δεινοὺς κατακρῖναι.

Φόβῳ στοιχειούμενοι Θεοῦ, οἱ ᾿Αβραὰμ  ἀπόγονοι, τροφὴν παράνομον, ἀπώσαντο γενναίως, καὶ θείῳ τρεφόμενοι, πόθῳ τῆς  εὐσεβείας, πρὸς μεγίστην ἐπήρθησαν δόξαν.
Θεοτοκίον.
Ὄρος ἐθεώρεις νοητόν, Δανιὴλ ἱερώτατε,  τὴν μόνην ἄχραντον, ἀειπάρθενον κόρην· ἐξ ἧς περ ἐκτέτμηται, λίθος ὁ  ἀκρογωνιαῖος, καὶ τὴν πλάνην συνέτριψε πᾶσαν.

Ἕτερος κανών, τῶν ἁγίων Τριῶν Παίδων, οὗ  ἡ ἀκροστιχίς· «Τρεῖς Παῖδας ὑμνῶ Δανιήλ τε τὸν μέγαν». Θεοφάνους.

ᾨδὴ α΄. ῏Ηχος ὁ αὐτός.  ῾Υγρὰν διοδεύσας.   ΤΟ ΑΚΟΥΤΕ
Τὸν ἄναρχον Λόγον τὸν ἐκ Πατρός, πρὸ  πάντων αἰώνων, γεννηθέντα θεοπρεπῶς, τὸν ἐν τῇ καμίνῳ Νεανίαις, συμβολικῶς  ὁραθέντα δοξάσωμεν.

Ῥημάτων τυράνου τοῦ δυσσεβοῦς, οἱ  εὐγενεῖς Παῖδες, καταπτύσαντες καρτερῶς, τροφαῖς παρανόμων μὴ χρανθῆναι,  χαλδαϊκῶς οὐ κατηξίωσαν.

Ἐτρέφεσθε λόγῳ μὲν ψυχικῶς, τροφαῖς  αὐτομάτοις, κεχρημένοι δὲ σαρκικῶς, τῶν ἁβροδιαίτων τὰς ἰδέας, τῷ βασιλεῖ  ὡραιότεροι δείκνυσθε.
Θεοτοκίον.
Ἰὸν τὸν τοῦ ὄφεως ἀκοαῖς, πικρῶς  ἐμπαρέντα, ταῖς τῆς Εὔας ἡ ἐκ Δαυίδ, βλαστήσασα κόρη θεραπεύει, τὸν λυτρωτὴν  κυοφορήσασα.

Τοῦ προφήτου. ᾨδὴ γ΄.  Ὁ εἱρμός.  ΤΟ ΑΚΟΥΤΕ
«Σὺ εἶ τὸ στερέωμα, τῶν προστρεχόντων σοι  Κύριε, σὺ εἶ τὸ φῶς τῶν ἐσκοτισμένων, καὶ ὑμνεῖ σε τὸ πνεῦμά μου».

Νόησιν καὶ σύνεσιν, παρὰ Θεοῦ λαβὼν  ἔλυσας, φωτοφανῶς, τὰ ἐσκιασμένα τῶν κρατούντων ἐνύπνια.

Δράκοντα ἐνέκρωσας, διὰ τροφῆς βαλὼν  ἔνδοξε, τὸν αἰσθητόν· τοὺς πρὶν ἀοράτους, ἐτροπώσω γὰρ δαίμονας.
Θεοτοκίον.
Αἴγλῃ φωτιζόμενος, τὸ ἐμφανὲς ὁρᾷς  ἔνδοξε, ὄρος Θεοῦ, τὴν εὐλογημένην, τὸ βροτῶν ἐγκαλλώπισμα.

Τῶν ἁγίων Παίδων. ῾Ο αὐτός.
Σύνεσιν κτησάμενοι, τὴν θεοδίδακτον  δέσποτα, Παῖδες Δαυίδ, νόμους τοὺς πατρῴους, θεοφρόνως ἐτήρησαν.

Πῦρ οὐ κατεφλόγισε, τὰ καθαρώτατα σώματα,  τῶν εὐσεβῶν· διὰ γὰρ νηστείας, ψυχοτρόφου ἠρδεύοντο.

Αἶνον τὸν παγκόσμιον, καὶ πολυύμνητον  ᾄδουσι, Παῖδες οἱ Τρεῖς, μέσον τῆς καμίνου, θαυμαστῶς δροσιζόμενοι.
Θεοτοκίον.
Ἵνα τόκον δέσποτα, ἐκ παρθενεύοντος  σώματος, δείξῃς ἡμῖν, σῴζεις ἐν καμίνῳ, παρθενεύοντα σώματα.
Ὁ εἱρμός.  ΤΟ ΑΚΟΥΤΕ
«Σὺ εἶ τὸ στερέωμα, τῶν προστρεχόντων σοι  Κύριε, σὺ εἶ τὸ φῶς τῶν ἐσκοτισμένων, καὶ ὑμνεῖ σε τὸ πνεῦμά μου».

Κοντάκιον τοῦ  προφήτου. ῏Ηχος γ΄. ῾Η Παρθένος σήμερον.  ΤΟ ΑΚΟΥΤΕ
Καθαρθεῖσα Πνεύματι ἡ καθαρά σου καρδία,  προφητείας γέγονε φαεινοτάτης δοχεῖον· βλέπεις γάρ, ὡς ἐνεστῶτα τὰ μακρὰν ὄντα,  λέοντας ἀποφιμοῖς δὲ βληθεὶς ἐν λάκκῳ· διὰ τοῦτό σε τιμῶμεν, προφῆτα μάκαρ  Δανιὴλ ἔνδοξε.

Κάθισμα τοῦ αὐτοῦ.  ῏Ηχος πλ. δ΄. Τὴν σοφίαν καὶ Λόγον.  ΤΟ ΑΚΟΥΤΕ
Προφητείας τὴν χάριν πεπλουτηκώς, τῆς  Παρθένου τὸν τόκον σκιαγραφεῖς, καὶ λύεις ὀνείρατα, τῶν κρατούντων σαφέστατα·  ἐμβληθεὶς δὲ λάκκῳ ὡς μάρτυς ἐδίδαξας, παραδόξως μάκαρ, νηστεύειν τοὺς λέοντας·  ὅθεν καταστρέψας, τῶν ἀθέων τὸ σέβας, τὸν δράκοντα ἔκτεινας, ἀριστεύσας  λαμπρότατα, Δανιὴλ ἀξιάγαστε· πρέσβευε Χριστῷ τῷ Θεῷ, τῶν πταισμάτων ἄφεσιν  δωρήσασθαι, τοῖς ἑορτάζουσι πόθῳ, τὴν ἁγίαν μνήμην σου.
Δόξα. Τῶν Τριῶν  Νέων.
Τῆς Τριάδος εἰκόνα προφητικῶς, ἐξ ἀύλων  χρωμάτων ἐν τῇ φλογί, Τρεῖς Νέοι διέγραψαν, τῷ καλάμῳ τῆς πίστεως· καὶ τὴν τοῦ  Λόγου ἄκραν, εἰς γῆν συγκατάβασιν, μυστικῶς κατεῖδον, καὶ πᾶσιν ἐκήρυξαν· ὅθεν  καὶ τὴν δρόσον, οὐρανόθεν λαβόντες, τοῦ Πνεύματος βρύουσι, τοῖς πιστοῖς τὰ  χαρίσματα· διὰ τοῦτο βοήσωμεν· Δώρησαι Χριστὲ ὁ Θεός, τῶν πταισμάτων ἄφεσιν τοῖς  δούλοις σου, τοῖς ἑορτάζουσι πόθῳ, τὴν ἁγίαν μνήμην αὐτῶν.
Καὶ  νῦν. Θεοτοκίον.
Χαῖρε θρόνε πυρίμορφε τοῦ Θεοῦ· χαῖρε  κόρη καθέδρα βασιλική, κλίνη πορφυρόστρωτε, χρυσοπόρφυρε θάλαμε, χλαμὺς  ἀλουργόχροε, τιμαλφέστατον τέμενος, ἀστραπηφόρον ἅρμα, λυχνία πολύφωτε· χαῖρε  Θεοτόκε, δωδεκάτειχε πόλις, καὶ πύλη χρυσήλατε, καὶ παστὰς ἀγλαόμορφε,  ἀγλαόχρυσε τράπεζα, θεοκόσμητον σκήνωμα· χαῖρε ἔνδοξε νύμφη ἡλιοστάλακτε· χαῖρε  μόνη ψυχῆς μου εὐπρέπεια.

Τοῦ προφήτου. ᾨδὴ δ΄.  Ὁ εἱρμός  ΤΟ ΑΚΟΥΤΕ
«Ἐξ ὅρους κατασκίου, Λόγε ὁ προφήτης, τῆς  μόνης Θεοτόκου, μέλλοντος σαρκοῦσθαι, θεοπτικῶς κατενόησε καὶ ἐν φόβῳ,  ἐδοξολόγει σου τὴν δύναμιν».

Νόμον εὐσεβῶς, φυλάξας ὦ προφῆτα, τῆς  ὄντως σοφίας, ἔγνως τὸν δοτῆρα, τὰ μυστικά σε διδάσκοντα καὶ βαθέα, καὶ τὰ ἐν  σκότει σε φωτίζοντα.

Ἱερὰν ζωήν, βιώσας θεοφάντορ, ἐπιθυμιῶν  ἀνὴρ προσηγορεύθης· ἀρρενωπῶς γὰρ τὰ πάθη καταπατήσας, πρὸς τὴν ἀγήρω μετετέθης  ζωήν.

Ἡ ἐνοικοῦσα ἐν σοί, τοῦ Παρακλήτου χάρις,  Δανιήλ σε δεικνύει ὅλον φωτοφόρον, καὶ νικητὴν τῶν τυράννων καὶ βασιλέων, καὶ  τῆς σοφίας καταγώγιον.
Θεοτοκίον.
Λίθον σε χειρός, τμηθέντα ἄνευ Λόγε,  ὄρους προορᾷ, παρθένου Θεοτόκου, Δανιὴλ ὁ προφήτης ἀνακραυγάζων, καὶ ἀνυμνῶν σου  τὴν θεότητα.

Τῶν ἁγίων Παίδων.  Εἰσακήκοα, Κύριε.   ΤΟ ΑΚΟΥΤΕ
Δανιὴλ ὁ σοφώτατος, ἐνθεαστικῶς τὸν νοῦν  φωτιζόμενος, τὰ ἐνύπνια διέλυσε, τῶν αὐτοκρατόρων θείᾳ χάριτι.

Ἀπαστράπτει τοῖς θαύμασιν, ἡ ἐν τῇ καμίνῳ  τῶν Παίδων ἄθλησις· τὸν γὰρ τύραννον ἐζώγρησαν, πρὸς ἐπίγνωσίν σου παντοδύναμε.

Συμφωνίας τὰ ὄργανα, καὶ τῆς μουσικῆς  μέλη παναρμόνια, τοὺς γενναίους οὐ κατέθελξαν, καὶ χρυσῇ εἰκόνι οὐχ ὑπέκυψαν.
Θεοτοκίον.
Ὑμνῳδίαις πανύμνητε, οἱ ἐν Βαβυλῶνι  Παῖδες γεραίρουσι, τὸν Υἱόν σου τὸν ὑπέρθεον, ὃν ἐν τῇ καμίνῳ ἐπεγίνωσκον.

Τοῦ προφήτου. ᾨδὴ ε΄.  Ὁ εἱρμός.  ΤΟ ΑΚΟΥΤΕ
«Ὁ ἐκ νυκτὸς ἀγνοίας, φαιδρύνας τὰ  πέρατα, φώτισόν με τῶ ὄρθρω τῆς φιλανθρωπίας σου Κύριε».

Ἀθλητικοὺς ἀγῶνας, τῆς προφητείας  φαιδρύνας κηρύγματι, λάμπεις δι’ ἀμφοτέρων, θείας ἐπιπνοίας ἀνάπλεως.

Σοφὸς ἐδείχθης μάκαρ, ταῖς ὑπὲρ νοῦν τῆς  σοφίας ἐλλάμψεσι, μέγιστε θεορρῆμον, Δανιὴλ καὶ πάντας ἐφώτισας.
Θεοτοκίον.
Μυσταγωγεῖ τοὺς τύπους, τῆς ἀπορρήτου  σαρκώσεως ἄχραντε, τῆς ἐκ σοῦ τοῦ Ὑψίστου, Δανιὴλ ὁ προφήτης ὁ ἔνδοξος.

Τῶν ἁγίων Παίδων. Ἵνα  τί με ἀπώσω.   ΤΟ ΑΚΟΥΤΕ
Μυηθέντες τὸν νόμον, Σῶτερ οὐκ ἠρνήσαντο  οἱ σοὶ θεράποντες, Δανιὴλ ὁ μέγας, σὺν Τρισὶ Νεανίαις θεόφροσιν· ἀλλ᾿ ἰσχὺν  λαβόντες, τὴν παρὰ σοῦ τοῦ εὐεργέτου, τοὺς τυράννους ἀνδρείως ἐτρέψαντο.

Νοερῶς ἐμυεῖτο, Δανιὴλ φιλάνθρωπε, τὰ σὰ  μυστήρια· ἐπὶ γὰρ νεφέλης, ὡς υἱόν σε ἀνθρώπου ἐρχόμενον, τῶν ἐθνῶν ἀπάντων, οἷα  κριτὴν καὶ βασιλέα, ἐθεώρει νοὸς καθαρότητι.

Ὡραιώθη ὦ Παῖδες, ὑπὲρ λίθον σάπφειρον  ὑμῶν τὰ σώματα· ὡς αὐγὴ χρυσίου, εὐσεβείας τῷ ζήλῳ πυρσεύετε, ἐμπεριπατοῦντες,  χαρμονικῶς ἐν τῇ καμίνῳ, καὶ κροτοῦντες χορείαν τρισάριθμον.
Θεοτοκίον.
Δανιήλ σε Παρθένε, ὄρος προδιέγραφε σαφῶς  ὁ ἔνθεος· οἱ τριττοὶ δὲ Παῖδες, καθορῶντες τὴν φλόγα δροσίζουσαν, τὸν σὸν θεῖον  τόκον, μελῳδικῶς ἀνευφημοῦσιν, ὡς Σωτῆρα καὶ κτίστην καὶ Κύριον.

Τοῦ προφήτου. ᾨδὴ Ϛ΄.  Ὁ εἱρμός.  ΤΟ ΑΚΟΥΤΕ
«Ὡς τὸν Προφήτην ἐρρύσω, ἐκ βυθοῦ  κατωτάτου Χριστὲ ὁ Θεός, καμὲ τῶν πταισμάτων μου ῥύσαι ὡς φιλάνθρωπος, καὶ  κυβέρνησον τὴν ζωήν μου δέομαι».

Ἀγγελικὰς σὺ χορείας, ἐν φωτὶ λαμπροτάτῳ  θεώμενος, μιμητὴς πανάριστος, τούτων ἐχρημάτισας, τοῦ παντάνακτος, ἐντρυφῶν  ἐλλάμψεσι.

Σωτηριώδη τοῦ Λόγου, παρουσίαν μηνύων  προήγγειλας, καὶ ναοῦ καθαίρεσιν, Νόμου τε τὴν πλήρωσιν, καὶ τῆς χάριτος, ὑπὲρ  νοῦν δωρήματα.
Θεοτοκίον.
Ἰδοὺ Παρθένος ἐν μήτρᾳ, ἐμφανῶς  συλλαμβάνει Χριστὸν τὸν Θεόν· ἧς περ τὴν προτύπωσιν, ἐλλαμφθεὶς τῷ Πνεύματι,  προεώρακε Δανιὴλ ὁ ἔνδοξος.

Τῶν ἁγίων Παίδων.  ῎Αβυσσος ἁμαρτιῶν.   ΤΟ ΑΚΟΥΤΕ
Ἄρξαντες τῶν ψυχικῶν, παθημάτων τῇ  δυνάμει τοῦ λόγου, χώρας ἐθνῶν Χαλδαίων, ἡγεμόνες γεγόνατε· οἶδε γὰρ ἡ ἀρετή,  γέρα χαρίζεσθαι κεκτημένοις, ὦ τοῦ Δαυὶδ σοφοὶ ἀπόγονοι.

Νέκρωσιν ὁ Δανιήλ, ζωηφόρον ἐνδυσάμενος  πάλαι, τὸν ὡς θεὸν Χαλδαίοις, δυσσεβῶς νομιζόμενον, ἀναιρεῖ διὰ τροφῆς, δράκοντα  κάκιστον ἱερεῖς τε, τοὺς δυσμενεῖς σοφῶς ἀπέκτεινε.
Θεοτοκίον.
Ἵλεών μοι τὸν κριτήν, ὡς Υἱόν σου Θεοτόκε  παρθένε, ταῖς σαῖς λιταῖς γενέσθαι, ἐν ἡμέρᾳ τῆς κρίσεως, λυτρωτήν τε τῶν  δεινῶν, Μῆτερ δυσώπησον· σοὶ γὰρ μόνῃ, τὰ τῆς ἐλπίδος ἀνατίθημι.
Ὁ εἱρμός.  ΤΟ ΑΚΟΥΤΕ
«Ἄβυσσος ἁμαρτιῶν, καὶ πταισμάτων  καταιγίς με ταράττει, καὶ πρὸς βυθὸν βιαίως συνωθεῖ ἀπογνώσεως, ἀλλὰ σὺ τὴν  κραταιάν, χεῖρά μοι ἔκτεινον, ὡς τῷ Πέτρῳ, καὶ ἐκ φθορᾶς με ἀνακάλεσαι».

Κοντάκιον τῶν Τριῶν  Νέων. ῏Ηχος πλ. β΄. Αὐτόμελον.  ΤΟ ΑΚΟΥΤΕ
Χειρόγραφον εἰκόνα μὴ σεβασθέντες, ἀλλ᾿  ἀγράφῳ οὐσίᾳ θωρακισθέντες, τρισμακάριοι ἐν τῷ σκάμματι, τοῦ πυρὸς ἐδοξάσθητε·  ἐν μέσῳ δὲ φλογὸς ἀνυποστάτου ἱστάμενοι, Θεὸν ἐπεκαλεῖσθε· Τάχυνον ὁ οἰκτίρμων,  καὶ σπεῦσον ὡς ἐλεήμων, εἰς τὴν βοήθειαν ἡμῶν, ὅτι δύνασαι βουλόμενος.

῾Ο οἶκος.
Ἔκτεινόν σου τὴν χεῖρα, ἧς πάλαι ἔλαβον  πεῖραν Αἰγύπτιοι πολεμοῦντες, καὶ ῾Εβραῖοι πολεμούμενοι· μὴ καταλίπῃς ἡμᾶς, καὶ  καταπίῃ ἡμᾶς θάνατος, ὁ διψῶν ἡμᾶς, καὶ σατὰν ὁ μισῶν ἡμᾶς· ἀλλ᾿ ἔγγισον ἡμῖν,  καὶ φεῖσαι τῶν ψυχῶν ἡμῶν, ὡς ἐφείσω ποτὲ τῶν Παίδων σου, τῶν ἐν Βαβυλῶνι  ἀπαύστως ἀνυμνούντων σε, καὶ βληθέντων ὑπὲρ σοῦ εἰς τὴν κάμινον, καὶ ἐκ ταύτης  κραυγαζόντων σοι· Τάχυνον ὁ οἰκτίρμων, καὶ σπεῦσον ὡς ἐλεήμων, εἰς τὴν βοήθειαν  ἡμῶν, ὅτι δύνασαι βουλόμενος.

Συναξάριον.
Τῇ ΙΖ΄ τοῦ αὐτοῦ  μηνὸς μνήμη τῶν ἁγίων Τριῶν Παίδων καὶ Δανιὴλ τοῦ προφήτου.
Στίχοι
῞Υπαρ, Θεέ, βλέπει σε νῦν ἐπὶ θρόνου,
τμηθεὶς Δανιήλ, οὐκ ὄναρ, καθὼς πάλαι.
Εἰ μὴ θανεῖν Τρεῖς Παῖδες ἥρων ἐκτόπως,
ὡς τοῦ πυρὸς πρίν, ἦρχον ἂν καὶ τοῦ  ξίφους.
῾Εβδομάτῃ δεκάτῃ Δανιὴλ τάμον, ὃς βλέπει  μέλλον.

Τῇ αὐτῇ ἡμέρᾳ μνήμη  τῶν ἁγίων μαρτύρων Πατερμουθίου, Κόπρι  καὶ ᾿Αλεξάνδρου,  μαρτυρησάντων ἐπὶ ᾿Ιουλιανοῦ τοῦ παραβάτου. Καὶ  μνήμη τοῦ ὁσίου καὶ ἀειμνήστου ὁμολογητοῦ Δουναλέ, τοῦ μετονομασθέντος Στεφάνου.
Στίχοι
Στολαῖς Στέφανος ἀρετῶν ἐστεμμένος,
λαμπρός τις ἥκει πρὸς στεφάνους τοὺς ἄνω.

Τῇ αὐτῇ ἡμέρᾳ μνήμη τοῦ ἁγίου μάρτυρος  ᾿Ιάκχου.
Στίχοι
῎Ιακχε, κρατύνθητι· καὶ τμηθεὶς κάραν,
τμηθεῖσιν ἐγγράφηθι, καὶ στέφου κάραν.

Τῇ αὐτῇ ἡμέρᾳ μνήμη  τοῦ ἐν ἁγίοις πατρὸς ἡμῶν Διονυσίου ἀρχιεπισκόπου Αἰγίνης τοῦ θαυματουργοῦ, τοῦ  ἐκ τῆς νήσου Ζακύνθου.

Στίχοι
Λιπὼν τὰ τῆς γῆς, νῦν κατοικεῖ ἐν πόλῳ,
κλέος Ζακύνθου Διονύσιος νέος.

Ταῖς αὐτῶν ἁγίαις  πρεσβείαις, ὁ  Θεός,  ἐλέησον καὶ  σῶσον ἡμᾶς.  ᾿Αμήν.

Τοῦ προφήτου. ᾨδὴ ζ΄. Ὁ εἱρμός.   ΤΟ ΑΚΟΥΤΕ
«Παῖδες Ἑβραίων ἐν καμίνῳ, κατεπάτησαν  τὴν φλόγα θαρσαλέως, καὶ εἰς δρόσον τὸ πῦρ μετέβαλον βοῶντες· Εὐλογητὸς εἶ  Κύριε, ὁ Θεὸς εἰς τοὺς αἰῶνας».

Νόμῳ προφῆτα πεφραγμένος, οὐκ ἠνέσχου τοῦ  χρανθῆναι παρανόμως· ἀλλ᾿ ἐνθέως τὸν νοῦν, λαμπόμενος ἐβόας· Εὐλογητὸς εἶ Κύριε,  ὁ Θεὸς εἰς τοὺς αἰῶνας.

Πάντας ἐκπλήττει  σου τὸ θαῦμα· ὡς προφήτῃ γὰρ προφήτης σοι παρέστη,  μεταρσίως τροφήν,  κομίζων σοι καὶ μέλπων· Εὐλογητὸς εἶ Κύριε, ὁ  Θεὸς εἰς τοὺς αἰῶνας.

Ἔνδον τοῦ λάκκου καθειργμένος, καὶ τοῖς  λέουσι πρὸς βρῶσιν τεθειμένος, διεσώθης Θεοῦ, σκεπάσαντός σε μάκαρ, Εὐλογητὸς εἶ  μέλποντα, ὁ Θεὸς εἰς τοὺς αἰῶνας.
Θεοτοκίον.
Ῥεῖθρα ἀφθόνως ἀναβλύζεις, ἰαμάτων ὦ  παρθένε Θεοτόκε· Δανιὴλ γὰρ τρανῶς, ἑώρακέ σε ὄρος, ἐξ οὗ Σωτὴρ ἀνέτειλεν, ὁ  Θεὸς ὁ εἰς αἰῶνας.

῎Αλλος. Παῖδες  θεοσεβεῖς ἐν Βαβυλῶνι.  ΤΟ ΑΚΟΥΤΕ
Ἦχος θεοφιλὴς ἐμελῳδεῖτο, ἐκ μέσου πυρὸς  τῷ παντοκράτορι· ᾿Αζαρίας γὰρ θεῖον χορὸν συστησάμενος, τὴν ᾠδὴν σὺν τούτοις  ἀνέμελπεν· Εὐλογητὸς ὁ Θεός, ὁ τῶν πατέρων ἡμῶν.

Λύρα Νεανιῶν ἐθεολόγει, τὸν πάντων Θεὸν  καὶ παντοκράτορα, τὸν αὐτοῖς ἐν καμίνῳ, τρανῶς ὀπτανόμενον, καὶ ᾠδὴν ἀνέμελπον  λέγοντες· Εὐλογητὸς ὁ Θεός, ὁ τῶν πατέρων ἡμῶν.

Τρεῖς τοὺς ἐν τῇ καμίνῳ βεβλημένους,  εἰδὼς ὁ κρατῶν ὡς ἐθεάσατο, τοῦ τετάρτου τὴν θέαν, Υἱὸν προηγόρευσε, τοῦ Θεοῦ,  καὶ πᾶσιν ἐτράνωσεν, Εὐλογητὸς ἐκβοῶν, ὁ τῶν πατέρων Θεός.
Θεοτοκίον.
Ἔχων λελαμπρυσμένον θείᾳ αἴγλῃ, τὸν νοῦν  Δανιὴλ θεομακάριστε, τῆς Παρθένου τὸν τόκον, σαφῶς προτεθέασαι, μυστικαῖς εἰκόσι  μορφούμενον, Εὐλογητὸς ἐκβοῶν, ὁ τῶν πατέρων Θεός.

Τοῦ προφήτου. ᾨδὴ η΄.  Ὁ εἱρμός.  ΤΟ ΑΚΟΥΤΕ
«Οἱ θεορρήμονες παῖδες ἐν τῇ καμίνῳ, σὺν  τῷ πυρὶ καὶ τὴν πλάνην, καταπατοῦντες ὑπέψαλλον· Εὐλογεῖτε τὰ ἔργα Κυρίου τὸν  Κύριον».

Ἱεροφάντωρ ἐδείχθης ὦ προφῆτα, καὶ  πρακτικῇ θεωρίᾳ τοῖς ἀσωμάτοις συνέψαλλες· Εὐλογεῖτε τὰ ἔργα Κυρίου τὸν Κύριον.

Σὲ παμμακάριστε πάντες εὐφημοῦμεν, καὶ τῇ  σεπτῇ πανηγύρει, σοῦ γεγηθότες κραυγάζομεν· Εὐλογεῖτε τὰ ἔργα Κυρίου τὸν Κύριον.
Θεοτοκίον.
Τὴν ὑπερθαύμαστον κόρην θεηγόρε, τυπικοῖς  ἐν συμβόλοις, κατανοήσας ἐκραύγαζες· Εὐλογεῖτε τὰ ἔργα Κυρίου τὸν Κύριον.

Τῶν ἁγίων Παίδων.  ῾Επταπλασίως κάμινον.  ΤΟ ΑΚΟΥΤΕ
Τὴν ᾿Αβραὰμ εὐγένειαν, διασῴζειν  σπουδάζοντες, τὴν οἰκειοτάτην, πρὸς αὐτὸν ἐκτήσασθε, κρηπῖδα τῆς πίστεως, καὶ  τῆς ἐλπίδος ὅσιοι, καὶ ὑπομονὴν καὶ πειρασμῶν καρτερίαν, βοῶντες ἀνενδότως·  ῾Ιερεῖς εὐλογεῖτε, λαὸς ὑπερυψοῦτε, Χριστὸν εἰς τοὺς αἰῶνας.

Οἱ ὡς φωστῆρες λάμποντες, καὶ τὴν γῆν  οὐρανώσαντες, καὶ τῆς εὐσεβείας φωτισμῷ πυρσεύοντες, παγκόσμιον στήσαντες,  χοροστασίαν ᾄδουσι, σοὶ τῷ εὐεργέτῃ, καὶ δεσπότῃ τῶν ὅλων· Οἱ Παῖδες εὐλογεῖτε,  ἱερεῖς ἀνυμνεῖτε, λαὸς ὑπερυψοῦτε, εἰς πάντας τοὺς αἰῶνας.

Νεανικῶς οἱ σβέσαντες, ἐπηρμένην τὴν  κάμινον, καὶ τὰς τῶν λεόντων ἀκωκὰς πεδήσαντες, Δαυὶδ οἱ ἀπόγονοι, νῦν γεγηθότες  ψάλλουσι· Τὸν ἐκ πειρασμῶν, ἐκσεσωκότα δεσπότην, οἱ Παῖδες εὐλογεῖτε, ἱερεῖς  ἀνυμνεῖτε, λαὸς ὑπερυψοῦτε, εἰς πάντας τοὺς αἰῶνας.
Θεοτοκίον.
Μυσταγωγεῖται πάναγνε, Δανιὴλ ὁ  σοφώτατος, καὶ προζωγραφοῦσι Παῖδες Τρεῖς τὴν γέννησιν, τὴν σὴν οἱ θεόφρονες,  διὰ συμβόλων βλέποντες, τὸν ἐκ τῆς γαστρός σου, προελθόντα ἀφράστως· ὃν παῖδες  εὐλογοῦσιν, ἱερεῖς ἀνυμνοῦσι, λαοὶ ὑπερυψοῦσιν, εἰς πάντας τοὺς αἰῶνας.
Ὁ εἱρμός.  ΤΟ ΑΚΟΥΤΕ
«Ἑπταπλασίως κάμινον, τῶν Χαλδαίων ὁ  τύραννος, τοῖς θεοσεβέσιν, ἐμμανῶς ἐξέκαυσε, δυνάμει δὲ κρείττονι, περισωθέντας  τούτους ἰδών, τὸν δημιουργὸν καὶ λυτρωτήν ἀνεβόα, οἱ Παῖδες εὐλογεῖτε, ἱερεῖς  ἀνυμνεῖτε, λαὸς ὑπερυψοῦτε, εἰς πάντας τοὺς αἰῶνας».

Τοῦ προφήτου. ᾨδὴ θ΄.  Ὁ εἱρμός.  ΤΟ ΑΚΟΥΤΕ
«Κυρίως Θεοτόκον, σὲ ὁμολογοῦμεν, οἱ διὰ  σοῦ σεσωσμένοι Παρθένε ἁγνή, σὺν ἀσωμάτοις χορείαις σὲ μεγαλύνοντες».

Ἐδρέψω σου τῶν πόνων, τὰς ἐπικαρπίας, ἐν  οὐρανοῖς σὺν προφήταις χορεύων ἀεί, περὶ τὸν ὕψιστον θρόνον, τοῦ Παντοκράτορος.

Φωτὶ τῷ τρισηλίῳ, νῦν στεφανηφόρος, τῶν  ἐφετῶν ἀκροτάτῳ παρίστασαι, ταῖς ἀσωμάτων χορείαις συναγαλλόμενος.
Θεοτοκίον.
Ὡραῖόν σου τὸ κάλλος, οὗ νῦν ἀπολαύεις·  τὴν γὰρ πανύμνητον κόρην προφῆτα σοφέ, διὰ συμβόλων μηνύειν πᾶσιν ἠξίωσαι.

Τῶν ἁγίων Παίδων. ῾Ο αὐτός.
Ἐφθάσατε τὸ τέλος, τὸ πεποθημένον, καὶ  ὀρεκτῶν ἀκροτάτῳ παρέστητε, ἐν οὐρανίοις θαλάμοις, Παῖδες πανόλβιοι.

Γηθόμενοι τὸ δράγμα, τῆς μετὰ δακρύων,  καλῆς ὑμῶν γεωργίας κομίζεσθε, τῆς ἀφθαρσίας τὸν στάχυν καρποφορήσαντες.

Ἀνέτειλε λαμπρότης, νῦν ὑμῖν ἀξίως, καὶ  εὐφροσύνη καρδίας ἐξήνθησεν· ἔνθεν ἀπέδρα γὰρ λύπη κατεσκηνώσατε.
Θεοτοκίον.
Νομὴν τὴν τοῦ θανάτου, ἔστησας Παρθένε,  τὸν ζωοδότην τεκοῦσα καὶ Κύριον, ζωοποιοῦντα τοὺς πίστει σὲ μεγαλύνοντας.
Ὁ εἱρμός  ΤΟ ΑΚΟΥΤΕ
«Κυρίως Θεοτόκον, σὲ ὁμολογοῦμεν, οἱ διὰ  σοῦ σεσωσμένοι Παρθένε Ἁγνή, σὺν Ἀσωμάτοις χορείαις σὲ μεγαλύνοντες».

᾿Εξαποστειλάριον. Ἦχος  β΄. Τοῖς μαθηταῖς συνέλθωμεν.  ΤΟ ΑΚΟΥΤΕ
Ὁ ἐν προφήταις μέγιστος, Δανιὴλ νῦν  τιμάσθω· Χριστὸν γὰρ τὸν Θεὸν ἡμῶν, εἶδε λίθον τμηθέντα, ἄνευ χειρῶν ἀπὸ ὄρους,  τῆς ἁγνῆς Θεοτόκου· σὺν τούτῳ εὐφημείσθωσαν, καὶ οἱ τρεῖς Παῖδες οὕς περ, σῴζει  πυρός, ἀβλαβεῖς καμίνου τύπος Παρθένου, ὁ θεῖος καὶ ἀπόρρητος, δι᾿ οὗ σέσωσται  κόσμος.
Θεοτοκίον, ὅμοιον.
Μυσταγωγεῖται πάναγνε, διὰ Πνεύματος  θείου, Δανιὴλ ὁ σοφώτατος· καὶ προγράφουσι πίστει, ᾿Αβραμιαῖοι Τρεῖς Παῖδες, σοῦ  τὸν ἄσπορον τόκον· ὁ ὢν γὰρ τῇ Θεότητι, ἀπερίγραπτος Λόγος, ἐκ σοῦ σαρκί, θέλων  περιγράφεται Θεοτόκε, ἐν Βηθλεὲμ τικτόμενος, εἰς βροτῶν σωτηρίαν.

Εἰς τὸν στίχον τῶν αἴνων.
῏Ηχος β΄. Οἶκος τοῦ  Ἐφραθᾶ.  ΤΟ ΑΚΟΥΤΕ
Δεῦτε τὴν Δανιήλ, Τριῶν τε Παίδων μνήμην,  τελέσωμεν ὑμνοῦντες, τὴν τούτων πολιτείαν, δι᾿ ἧς ἐμεγαλύνθησαν.

Στίχος.  Θαυμαστὸς ὁ Θεὸς ἐν τοῖς ἁγίοις αὐτοῦ.
Λάκκῳ κατακλεισθείς, θηρσὶ συνῳκισμένος,  Δανιὴλ ὁ προφήτης, ἀμέτοχος τῆς τούτου, ἐδείκνυτο κακώσεως.

Στίχος. Τοῖς  ἁγίοις τοῖς ἐν τῇ γῇ αὐτοῦ ἐθαυμάστωσεν ὁ Κύριος.
Ἔσβεσαν τοῦ πυρός, τὴν δύναμιν οἱ Παῖδες,  χορεύοντες ἐν μέσῳ, καμίνου καὶ ὑμνοῦντες, Θεὸν τὸν παντοδύναμον.
Δόξα.  ῏Ηχος β΄. (Τοῦ  ἑσπερινοῦ)
Πνευματικῶς ἡμᾶς πιστοί, συνήγαγε σήμερον  ὁ προφήτης Δανιήλ· καὶ τράπεζαν προτίθησιν ἀρετῶν δαψιλῶς, πλουσίοις καὶ πένησι  καὶ ξένοις καὶ αὐτόχθοσι· καὶ κρατῆρα νοητόν, προχέοντα νᾶμα εὐσεβείας, καὶ  εὐφραίνοντα καρδίας πιστῶν, καὶ Πνεύματος ῾Αγίου χάριν παρέχοντα. Οὗτος γὰρ ὁ  προφήτης, ὁ φανότατος λύχνος, ὁ λάμψας ἐν τῷ κόσμῳ, τὰ σεβάσματα πάντα τῶν  ᾿Ασσυρίων καθεῖλε, καὶ θηρῶν ἀτιθάσων στόματα ἔφραξε. Σὺν τούτῳ καὶ οἱ Τρεῖς  Παῖδες εὐφημείσθωσαν, οὐ χρυσοῖ τῇ φύσει ὄντες, χρυσίου δὲ δοκιμώτεροι  δεικνύμενοι· οὐ γὰρ ἐχώνευσεν αὐτοὺς τὸ πῦρ τῆς καμίνου, ἀλλ᾿ ἐφύλαξεν  ἀκεραίους, οὓς νάφθα καὶ πίσσα καὶ κληματίδες ἔστεψαν. ῾Ο δὲ ἀγαγὼν ἡμᾶς, εἰς  τὴν περίοδον τοῦ χρόνου Κύριος, ἀξιώσαι ἡμᾶς φθάσαι, καὶ ἐπὶ τὴν κυρίαν καὶ  σεβασμίαν ἡμέραν, τῶν γενεθλίων Χριστοῦ, τοῦ παρέχοντος ἡμῖν ταῖς αὐτῶν  ἱκεσίαις, ἱλασμὸν ἁμαρτιῶν, καὶ τὸ μέγα ἔλεος.
Καὶ νῦν.  Προεόρτιον, ἦχος ὁ αὐτός. (Τοῦ ἑσπερινοῦ)
Δεῦτε ἅπαντες Χριστοῦ τὰ γενέθλια, πιστῶς  προεορτάσωμεν· καὶ νοητῶς τὸν ὕμνον, ὡς ἀστέρα προβαλλόμενοι, μαγικὰς  δοξολογίας, μετὰ ποιμένων βοήσωμεν· ῏Ηλθεν ἡ σωτηρία τῶν βροτῶν, ἐκ παρθενικῆς  νηδύος, βροτοὺς ἀνακαλέσασθαι.

Ἡ λοιπὴ ἀκολουθία τοῦ ὄρθρου, ὡς σύνηθες,
ἡ α΄ ὥρα, καὶ ἀπόλυσις.
</document>
