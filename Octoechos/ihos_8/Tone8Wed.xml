<?xml version="1.0" encoding="UTF-8"?>
<document>
<text part="oct" title="ΤΕΤΑΡΤΗ ΠΛ Δ΄ ΗΧΟΣ">
<header>
<p style="red" uuid="">
ΤΕΤΑΡΤΗ ΠΛ Δ΄ ΗΧΟΣ
</p>
</header>
<section name="vespers">
<p style="red" uuid="">
Στιχηρὰ Προσόμοια Σταυρώσιμα
</p>
<p style="red" uuid="">
Ἦχος πλ. δ'
</p>
<p style="red" uuid="">
Ὢ τοῦ παραδόξου θαύματος
</p>
<p style="red" uuid="">
Στίχ. α'. Ἐὰν ἀνομίας παρατηρήσῃς, Κύριε, Κύριε τίς ὑποστήσεται; ὅτι παρὰ σοὶ ὁ ἱλασμός ἐστιν.
</p>
<p style="" uuid="7bd14e8a-b9e7-4120-a7d8-d4cbbb086950">
Λόγε Θεοῦ ὑπεράγαθε, ὁ δι' ἡμᾶς ἐν Σταυρῷ, κρεμασθεὶς ὡς κατάκριτος, τοῦ πυρὸς τοῦ μέλλοντος, καὶ φρικτῆς ἀποφάσεως, καὶ ποινῆς πάσης ἡμᾶς ἐξάρπασον, ἐκδυσωπούσης τῆς Θεομήτορος· σὲ γὰρ φιλάνθρωπε, καθ' ἑκάστην ἅπαντες, ἐν λογισμοῖς, Χριστὲ παροργίζομεν, τὸν ὑπεράγαθον.
</p>
<p style="red" uuid="">
Στίχ. β'. Ἕνεκεν τοῦ ὀνόματός σου ὑπέμεινά σε, Κύριε, ὑπέμεινεν ἡ ψυχή μου εἰς τὸν λόγον σου, ἤλπισεν ἡ ψυχή μου ἐπὶ τὸν Κύριον.
</p>
<p style="" uuid="07e499f2-34e9-4412-a82b-bcb25a270510">
Ἥλιος ἰδών σε ἔφριξεν, ἐπὶ Σταυροῦ Ἰησοῦ, ἡπλωμένον θελήματι, καὶ ἡ γῆ ἐσείετο, καὶ αἱ πέτραι ἐρρήγνυντο, καὶ τὰ μνημεῖα φόβῳ ἠνοίγοντο, καὶ αἱ Δυνάμεις πᾶσαι ἐξίσταντο, σὲ ὡς ἑώρακεν, ἡ Παρθένος Δέσποτα, ἐν τῷ Σταυρῷ. Οἴμοι! ἀνεκραύγαζε, τί τὸ ὁρώμενον.
</p>
<p style="red" uuid="">
Στίχ. γ'. Ἀπὸ φυλακῆς πρωΐας μέχρι νυκτός, ἀπὸ φυλακῆς πρωΐας ἐλπισάτω Ἰσραὴλ ἐπὶ τὸν Κύριον.
</p>
<p style="" uuid="18b61dbf-45b2-4e7a-82ec-f16f2ea0b022">
Ὢ τῆς ἀπείρου χρηστότητος, τοῦ σαρκωθέντος ἐκ σοῦ, Θεοτόκε πανύμνητε! Σταυρὸν γὰρ καὶ θάνατον, ἑκουσίως ὑπέμεινεν, ἵνα τὸν κόσμον, σώσῃ ὃν ἔπλασεν, ὃν ἐκδυσώπει, κᾀμὲ τὸν ἄθλιον, καὶ πολυώδυνον, ῥύσασθαι κολάσεως, ἔνθα τὸ φῶς, λάμπει τὸ ἀνέσπερον, κατασκηνῶσαί με.
</p>
<p style="red" uuid="">
Ἔτερα τῆς Θεοτόκου, ὅμοια
</p>
<p style="red" uuid="">
Στίχ. δ'. Ὅτι παρὰ τῷ Κυρίῳ τὸ ἔλεος, καὶ πολλὴ παρ' αὐτῷ, λύτρωσις καὶ αὐτὸς λυτρώσεται τὸν Ἰσραὴλ ἐκ πασῶν τῶν ἀνομιῶν αὐτοῦ.
</p>
<p style="" uuid="dabe401c-799c-4fda-8256-633d7508a051">
Χαῖρε Παρθένε Θεόνυμφε, χαῖρε πιστῶν ἡ ἐλπίς, χαῖρε κόσμου καθάρσιον, χαῖρε πάσης θλίψεως, ἡ τοὺς δούλους σου σῴζουσα, ἡ τοῦ θανάτου, χαῖρε κατάλυσις, ὁ ζωηφόρος χαῖρε Παράδεισος, χαῖρε ἀντίληψις, τῶν προσκαλουμένων σε, χαῖρε Θεοῦ, θεῖον ἐνδιαίτημα, καὶ ὄρος ἅγιον.
</p>
<p style="red" uuid="">
Στίχ. ε'. Αἰνεῖτε τὸν Κύριον πάντα τὰ ἔθνη, ἐπαινέσατε αὐτόν, πάντες οἱ λαοί.
</p>
<p style="" uuid="60a9a4f4-28f7-4084-892b-85df0cc4950f">
Χαῖρε Θεοτόκε Πάναγνε, χαῖρε πηγὴ τῆς ζωῆς, χαῖρε κλῖμαξ οὐράνιε, χαῖρε πάσης Δέσποινα, καὶ Κυρία τῆς Κτίσεως. Εὐλογημένη, χαῖρε Πανάμωμε, δεδοξασμένη, χαῖρε ἀμόλυντε, χαῖρε πανύμνητε, χαῖρε θεῖον σκήνωμα, χαῖρε σεμνή, χαῖρε Μητροπάρθενε, Νύμφη ἀνύμφευτε.
</p>
<p style="red" uuid="">
Στίχ. ς'. Ὅτι ἐκραταιώθη τὸ ἔλεος αὐτοῦ ἐφ' ἡμᾶς, καὶ ἡ ἀλήθεια τοῦ Κυρίου μένει εἰς τὸν αἰῶνα.
</p>
<p style="" uuid="1d173d79-ebf9-41ad-8998-73da2f291b5c">
Χαῖρε Μητρόθεε Δέσποινα, χαῖρε ἡ μόνη ἐλπίς, τῶν βροτῶν καὶ ἀντίληψις, χαῖρε καταφύγιον, χαῖρε λυχνία φωτός, ἠγλαϊσμένον, χαῖρε παλάτιον, τὸ φωτοφόρον, χαῖρε λαμπάδιον, χαῖρε ἀμόλυντον, παρθενίας καύχημα, χαῖρε πηγή, βρύουσα, ἰάματα, τοῖς προσιοῦσί σοι.
</p>
<p style="red" uuid="">
Δόξα... Καὶ νῦν...
</p>
<p style="red" uuid="">
Σταυροθεοτοκίον, ὅμοιον
</p>
<p style="" uuid="e9c865b9-6e74-4902-8e4c-1f7bde662dad">
Ὢ τοῦ παραδόξου θαύματος! ὢ μυστηρίου καινοῦ! ὢ φρικτῆς ἐγχειρήσεως! ἡ Παρθένος ἔλεγεν, ἐν Σταυρῷ σε ὡς ἔβλεψεν, ἐν μέσῳ δύο λῃστῶν κρεμάμενον, ὃν ἀνωδίνως, φρικτῶς ἐκύησεν, ἔκλαιε κράζουσα· Οἴμοι Τέκνον φίλτατον! πῶς σε δεινός, δῆμος καὶ ἀχάριστος, Σταυρῷ προσήλωσεν.
</p>
<p style="red" uuid="">
Ἀπόστιχα Σταυρώσιμα
</p>
<p style="" uuid="bc051e76-95eb-40d4-a3fb-84e5f42adb18">
Ὑψώθης ἐν Σταυρῷ Χριστὲ ὁ Θεός, καὶ ἔσωσας τῶν ἀνθρώπων τὸ γένος, δοξάζομέν σου τὰ παθήματα.
</p>
<p style="red" uuid="">
Στίχ. Α'. Πρὸς σὲ ᾖρα τοὺς ὀφθαλμούς μου, τὸν κατοικοῦντα ἐν τῷ οὐρανῷ. Ἰδού, ὡς ὀφθαλμοὶ δούλων εἰς χεῖρας τῶν κυρίων αὐτῶν, ὡς ὀφθαλμοὶ παιδίσκης εἰς χεῖρας τῆς κυρίας αὐτῆς, οὕτως οἱ ὀφθαλμοὶ ἡμῶν πρὸς Κύριον τὸν Θεὸν ἡμῶν, ἕως οὗ οἰκτειρῆσαι ἡμᾶς.
</p>
<p style="" uuid="c6c3b335-587e-434c-94db-c116271fe6c2">
Ἐπάγης ἐν τῷ Σταυρῷ Χριστὲ ὁ Θεός, καὶ ἤνοιξας παραδείσου τὰς πύλας, δοξάζομέν σε Λυτρωτὰ ἡμῶν.
</p>
<p style="red" uuid="">
Μαρτυρικὸν
</p>
<p style="red" uuid="">
Στίχ. Β'. Ἐλέησον ἡμᾶς, Κύριε, ἐλέησον ἡμᾶς, ὅτι ἐπὶ πολὺ ἐπλήσθημεν ἐξουδενώσεως, ἐπὶ πλεῖον ἐπλήσθη ἡ ψυχὴ ἡμῶν, τὸ ὄνειδος τοῖς εὐθηνοῦσι, καὶ ἡ ἐξουδένωσις τοῖς ὑπερηφάνοις.
</p>
<p style="" uuid="f75dc785-5f09-454f-acfa-331e946ee1d6">
Οἱ Μάρτυρές σου Κύριε, ἐπιλαθόμενοι τῶν ἐν τῷ βίῳ, καταφρονήσαντες καὶ τῶν βασάνων, διὰ τὴν μέλλουσαν ζωήν, ταύτης κληρονόμοι ἀνεδείχθησαν· ὅθεν καὶ Ἀγγέλοις συναγάλλονται. Αὐτῶν ταῖς ἱκεσίαις, δώρησαι τῷ λαῷ σου, τὸ μέγα ἔλεος.
</p>
<p style="red" uuid="">
Δόξα... Καὶ νῦν... Σταυροθεοτοκίον
</p>
<p style="" uuid="8fa79b38-2a6d-4621-bd5b-d4367d058dc9">
Σταυρῷ σε καθηλούμενον, ὡς ἐθεάσατο ἡ σὲ Τεκοῦσα, μόνε μακρόθυμε, ὀδυρομένη δάκρυα ἔρρει κρουνηδόν, καὶ τὸ ὑπερβάλλον τῆς χρηστότητος, καὶ τὸ συμπαθὲς τὸ ὑπὲρ ἄνθρωπον, λίαν ἐκπληττομένη, ὕμνει τὸ κράτος σου.
</p>
</section>
<section name="matins">
<p style="red" uuid="">
Μετὰ τὴν α' Στιχολογίαν
</p>
<p style="red" uuid="">
Καθίσματα Σταυρώσιμα
</p>
<p style="red" uuid="">
Ἦχος πλ. δ'
</p>
<p style="" uuid="d07c1fa5-eede-4b33-a3c4-9a945d68038b">
Βλέπων ὁ Λῃστής, τὸν ἀρχηγὸν τῆς ζωῆς, ἐπὶ Σταυροῦ κρεμάμενον ἔλεγεν· Εἰ μὴ Θεὸς ὑπῆρχε σαρκωθείς, ὁ σὺν ἡμῖν σταυρωθείς, οὐκ ἂν ὁ ἥλιος, τὰς ἀκτῖνας ἐναπέκρυψεν, οὐδὲ ἡ γῆ σειομένη ἐκυμαίνετο, ἀλλ' ὁ πάντων ἀνεχόμενος. Μνήσθητί μου Κύριε, ἐν τῇ Βασιλείᾳ σου.
</p>
<p style="" uuid="549923b5-557e-45cf-85a9-4d26615f0ab6">
Ἐν μέσῳ δύο Λῃστῶν, ζυγὸς δικαιοσύνης, εὑρέθη ὁ Σταυρός σου, τοῦ μὲν καταγομένου εἰς ᾅδην, τῷ βάρει τῆς βλασφημίας, τοῦ δὲ κουφιζομένου πταισμάτων, πρός γνῶσιν θεολογίας, Χριστὲ ὁ Θεός, δόξα σοι.
</p>
<p style="red" uuid="">
Δόξα... Καὶ νῦν... Σταυροθεοτοκίον
</p>
<p style="red" uuid="">
Τὴν Σοφίαν καὶ Λόγον
</p>
<p style="" uuid="5754037a-0a83-41e1-88ed-fd1604ffc3a8">
Τὸν ἀμνὸν καὶ ποιμένα, καὶ λυτρωτήν, ἡ ἀμνὰς θεωροῦσα, ἐν τῷ Σταυρῷ, ἠλάλαζε δακρύουσα, καὶ πικρῶς ἀνεκραύγαζεν· ὁ μὲν κόσμος ἀγάλλεται, δεχόμενος τὴν λύτρωσιν, τὰ δὲ σπλάγχνα μου φλέγονται, ὁρώσης σου τὴν σταύρωσιν, ἥν περ ὑπομένεις, διὰ σπλάγχνα ἐλέους, Θεὲ ὑπεράγαθε, ἀνεξίκακε Κύριε, ᾗ πιστῶς ἐκβοήσωμεν· Σπλαγχνίσθητι Παρθένε ἐφ' ἡμᾶς, καὶ πταισμάτων δώρησαι τὴν ἄφεσιν, τοῖς προσκυνοῦσιν ἐν πίστει, αὐτοῦ τὰ παθήματα.
</p>
<p style="red" uuid="">
Μετὰ τὴν β' Στιχολογίαν
</p>
<p style="red" uuid="">
Καθίσματα Σταυρώσιμα
</p>
<p style="red" uuid="">
Ἀνέστης ἐκ νεκρῶν
</p>
<p style="" uuid="b6589a00-e8ba-457c-ac42-b45805bc3bdf">
Ἐν μέσῳ τῆς Ἐδέμ, ξύλον θάνατον ἤνθησεν, ἐν μέσῳ δὲ τῆς γῆς, ξύλον ζωὴν ἐβλάστησε· γευσάμενοι γὰρ τοῦ πρώτου, ἄφθαρτοι ὄντες, φθαρτοὶ γεγόναμεν, σχόντες δὲ τοῦ δευτέρου, τῆς ἀφθαρσίας κατετρυφήσαμεν· ἐν τῷ Σταυρῷ γὰρ ἔσωσε Χριστός, τὸ γένος τῶν ἀνθρώπων.
</p>
<p style="red" uuid="">
Τὸ προσταχθὲν μυστικῶς
</p>
<p style="" uuid="8cea1f34-f113-48aa-aa44-ee45f2caa759">
Ἐν Παραδείσῳ μὲν τὸ πρίν, ξύλον ἐγύμνωσεν, ἐπὶ τῇ γεύσει ὁ ἐχθρός, εἰσφέρων νέκρωσιν, τοῦ Σταυροῦ δὲ τὸ ξύλον, τῆς ζωῆς τὸ ἔνδυμα, ἀνθρώποις, φέρον ἐπάγη, ἐπὶ τῆς γῆς, καὶ κόσμος, ὅλος ἐπλήσθη, πάσης χαρᾶς, ὃν ὁρῶντες ὑψούμενον, Θεῷ ἐν πίστει λαοί, συμφώνως ἐκβοήσωμεν· Πλήρης δόξης ὁ οἶκός σου.
</p>
<p style="red" uuid="">
Δόξα... Καὶ νῦν...
</p>
<p style="red" uuid="">
Σταυροθεοτοκίον, ὅμοιον
</p>
<p style="" uuid="d0883840-1f0c-4126-b47c-b10b2a56c198">
Παρισταμένη τῷ Σταυρῷ, δακρυρροοῦσα, ἐλεεινῶς ἡ Θεοτόκος ἀνεβόα· Ἀκατάληπτον ὄντως, Υἱὲ τὸ πάθος σου, οὐ φέρω τῶν σπλάγχνων μου χωρισμόν, οὐ στέγω ὁρῶσά σε, ἐν Σταυρῷ, μὴ παρίδῃς τὴν δούλην σου, ἀνάστα ἐκ τῶν νεκρῶν, δοξάζων με κραυγάζουσαν· Πολυέλεε δόξα σοι.
</p>
<p style="red" uuid="">
Μετὰ τὴν γ' Στιχολογίαν, ἕτερα
</p>
<p style="red" uuid="">
Τὸ προσταχθὲν μυστικῶς
</p>
<p style="" uuid="40b4b458-d4c2-4529-b58d-eacdb264a524">
Ξύλον πικρίαν ἐν Ἐδέμ, τὸ πρὶν ἐξήνεγκε, ξύλον Σταυροῦ δὲ γλυκεράν, ζωὴν ἐξήνθησεν· ὁ Ἀδὰμ γὰρ φαγών, εἰς φθοράν, κατώλισθεν· ἡμεῖς δέ, κατατρυφῶντες σαρκός Χριστοῦ, ζωούμεθα, καὶ θεούμεθα μυστικῶς, Βασιλείαν λαμβάνοντες, ἀΐδιον τοῦ Θεοῦ· διὸ καὶ πίστει κράζομεν· Δόξα Λόγε τῷ πάθει σου.
</p>
<p style="red" uuid="">
Μαρτυρικόν, ὅμοιον
</p>
<p style="" uuid="daaa6c03-cc0b-4a26-a111-46a820125c85">
Δι' ἐγκρατείας τῶν παθῶν, τὰς πυριφλέκτους, ἀπονεκρώσαντες ὁρμάς, καὶ τὰς κινήσεις, τοῦ Χριστοῦ οἱ Μάρτυρες, ἔλαβον τὴν χάριν, τὰς νόσους ἀποδιώκειν, τῶν ἀσθενῶν, καὶ ζῶντες καὶ μετὰ τέλος, θαυματουργεῖν, ὄντως θαῦμα παράδοξον! ὅτι ὀστέα γυμνά, ἐκβλύζουσιν ἰάματα. Δόξα τῷ μόνῳ Θεῷ ἡμῶν.
</p>
<p style="red" uuid="">
Δόξα... Καὶ νῦν... Σταυροθεοτοκίον
</p>
<p style="red" uuid="">
Ἀνέστης ἐκ νεκρῶν
</p>
<p style="" uuid="1e10207a-6f96-43d1-bdcc-04ec4acae4d0">
Ἡ ἄσπιλος ἀμνάς, τὸν ἀμνὸν καὶ ποιμένα, κρεμάμενον Σταυρῷ, κατιδοῦσα ἐβόα· Τέκνον μου τί τὸ ξένον, καὶ παρ' ἐλπίδα, νῦν τοῦτο θέαμα; Πῶς ἡ ζωὴ τῶν πάντων, βροτοῖς ὁμοίως καταδεδίκασαι; Ἀλλὰ ἀνάστα Λόγε ἐκ νεκρῶν, τριήμερος ὡς εἴρηκας.
</p>
<p style="red" uuid="">
Κανὼν Σταυρώσιμος, οὗ ἡ Ἀκροστιχὶς ἄνευ τῶν Σταυροθεοτοκίων
</p>
<p style="" uuid="76193fef-dbe1-47e4-bbfe-7a384c61d8b1">
Τῷ προσπαγέντι τῷ ξύλῳ Θεῷ χάρις. Ἰωσὴφ
</p>
<p style="red" uuid="">
ᾨδὴ α' Ἦχος πλ. δ'
</p>
<p style="red" uuid="">
Ὁ Εἱρμὸς
</p>
<p style="" uuid="b8c8885b-aa1a-4d7c-89ea-7fa83e2d4dbf">
Ἁρματηλάτην Φαραὼ ἐβύθισε, τερατουργοῦσα ποτέ, Μωσαϊκὴ ῥάβδος, σταυροτύπως πλήξασα, καὶ διελοῦσα θάλασσαν, Ἰσραὴλ δὲ φυγάδα, πεζὸν ὁδίτην διέσωσεν, ᾆσμα τῷ Θεῷ ἀναμέλποντα.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="e4009617-8713-4b67-9f1a-2f8a2dc9f529">
Τῇ ἐκ τοῦ ξύλου ἐνηδόνῳ βρώσει με, νεκρὸν γενόμενον, ἐπὶ Σταυροῦ Λόγε, νεκρωθεὶς ἐζώωσας, καὶ δόξῃ κατεκάλλυνας, προσκυνῶ σου τὸ κράτος, ὑμνολογῶ τὰ παθήματα, καὶ τὴν εὐσπλαγχνίαν τὴν ἄμετρον.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="77e9dc4c-78f4-4721-8bbb-bd0cb98d4245">
Ὡς ἐφηπλώθη ἐπὶ ξύλου ἄμπελος, ἡ ἀγεώργητος, οἶνον ἡμῖν θείας, χάριτος ἀπέσταξε, καρδίας τὸν εὐφραίνοντα, καὶ τῆς πλάνης τὴν μέθην, ὁλοσχερῶς ἀναστέλλοντα, καὶ τὴν ἁμαρτίαν καθαίροντα.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="dabec0d1-83e7-4708-ad99-36ad683bbb4e">
Πεποικιλμένοι ἱεροῖς ἐν στίγμασι, Χριστοῦ οἱ Μάρτυρες, καὶ ἀθλητῶν πόνοις, ἐγκαλλωπιζόμενοι, καλλοποιῷ παρίστασθε, μετὰ δόξης Δεσπότῃ, πανευκλεῶς εὐφραινόμενοι, καὶ θεοειδεῖς γνωριζόμενοι.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="1d93c41b-4287-400c-85d7-426339bf89c2">
Ῥώμῃ τῇ θείᾳ προφανῶς ῥωννύμενοι, ἅγιοι Μάρτυρες, τοῦ δυνατοῦ πᾶσαν, ἰσχὺν τὴν ὀλέθριον, ἀνδρείως κατεβάλετε, καὶ στεφθέντες ὡραίως, νικητικοῖς διαδήμασι, χαίροντες Κυρίῳ παρίστασθε.
</p>
<p style="red" uuid="">
Σταυροθεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="1973d406-8341-4dbe-b35d-990dd4d5cee7">
Παρισταμένη τῷ Σταυρῷ σου Κύριε, ἡ Ἀπειρόγαμος, καὶ τὰς ἐν σοὶ τρώσεις, καθορῶσα Δέσποτα, τιτρωσκομένη ἔλεγεν· Οἴμοι Τέκνον! ὠδῖνας, ἀποφυγοῦσα τῷ τόκῳ σου, νῦν ὀδυνηρῶς κατατρύχομαι.
</p>
<p style="red" uuid="">
Κανὼν τῆς Θεοτόκου, οὗ ἡ Ἀκροστιχὶς
</p>
<p style="" uuid="12feabcf-85a3-4ef8-91f3-cc92a0338785">
Δέησίς ἐστιν ὀγδόη τῇ Παρθένῳ. Ἰωσὴφ
</p>
<p style="red" uuid="">
Εἱρμὸς ὁ αὐτὸς
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="32b92102-37d3-4cdb-bf6d-b5c54b1c8662">
Δεδοξασμένα περὶ σοῦ λελάληνται, δεδοξασμένη Ἁγνή, ἡ τῶν πιστῶν δόξα, μόνη χρηματίσασα· διὸ μελλούσης δόξης με, κοινωνὸν σαῖς πρεσβείαις, δοξάζοντά σε ἀνάδειξον, ἄχραντε πανάμωμε Δέσποινα.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="cd2a354a-ca05-42f5-837f-71754e20877c">
Εὐλογημένος ὁ καρπὸς Πανάμωμε, ὁ τῆς κοιλίας σου, δι' οὗ βροτοὶ πάντες, τῆς ἀρᾶς ἐλύθημεν, εὐλογημένη Πάναγνε, ἀνερμήνευτον θαῦμα, ἀκατανόητον ὅραμα, πάντων τῶν βροτῶν τὸ διάσωσμα.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="58643ba2-5b5f-493d-b6a9-9d29e4452c92">
Ἡ τῶν Ἀγγέλων δυσωπεῖ σὲ Κύριε, πληθὺς ἑκάστοτε, τῶν Μαθητῶν δῆμος, Προφητῶν ὁ σύλλογος, Μαρτύρων καὶ Ὁσίων σου, διὰ τῆς Θεοτόκου, ἁμαρτημάτων συγχώρησιν, δώρησαι ἡμῖν ὡς φιλάνθρωπος.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="6b3af6e8-c5c7-402d-9a6c-2f8a17b4aabf">
Σὲ τὴν ἐν σπλάγχνοις δεξαμένην Ἄχραντε, τὸ πῦρ τὸ ἄστεκτον, ἐκδυσωπῶ πίστει, τῆς γεέννης ῥῦσαί με, καὶ τῆς ἀποκειμένης μοι, διὰ πλῆθος πταισμάτων, κολάσεως ἐλευθέρωσον, σοῦ ταῖς εὐπροσδέκτοις δεήσεσι.
</p>
<p style="red" uuid="">
ᾨδὴ γ'
</p>
<p style="red" uuid="">
Ὁ Εἱρμὸς
</p>
<p style="" uuid="fde7b54d-6ffa-484f-aff2-144959ef2f01">
Ὁ στερεώσας κατ' ἀρχάς, τοὺς οὐρανοὺς ἐν συνέσει, καὶ τὴν γῆν ἐπὶ ὑδάτων ἑδράσας, ἐν τῇ πέτρᾳ με Χριστέ, τῶν ἐντολῶν σου στήριξον, ὅτι οὐκ ἔστι πλήν σου, ἅγιος μόνε Φιλάνθρωπε.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="90889240-24ca-4017-a5e0-baf19a7afb30">
Ὁ στερεώσας οὐρανόν, καὶ γῆν ὁ θεμελιώσας, καὶ τὴν θάλασσαν τῷ λόγῳ πεδήσας, σὺ ἐδέθης δι' ἐμέ, Σταυρῷ προσαναρτώμενος, ὅπως δεσμῶν με λύσῃς, τῆς ἁμαρτίας Φιλάνθρωπε.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="91e40cc3-9c3d-4e80-9302-fb2a80d4ea89">
Σταυροῦ τῷ ξύλῳ ὁ ἐχθρός, προσκόψας ἐθανατώθη, σὺν τοῖς δαίμοσιν αὐτοῦ τοῖς κακούργοις, καὶ ὁ γεύσει πονηρᾷ, κατακριθεὶς ἠλέηται, καὶ ἑδρασμῷ ἡ κτίσις, εὐσεβείας ἐνίδρυται.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="4be9eadd-18cf-42f7-a267-ddef0d879ed2">
Πολυειδέσιν αἰκισμοῖς, καὶ ξίφεσι καὶ θηρίοις, καὶ γυμνότητι σωμάτων οἱ θεῖοι, καὶ γενναῖοι Ἀθληταί, διδόμενοι ἀχείρωτοι, τῷ πονηρῷ διώκτῃ, ἔμειναν νεύσει τῇ κρείττονι.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="77fb5103-1ac6-41d9-9ef0-4679fd83ae92">
Ἀποσκοποῦντες λογισμῷ, νηφούσῃ τε διανοίᾳ, πρὸς τὰ μένοντα ῥεόντων τελείως, κατεφρόνησαν, Χριστοῦ, οἱ Μάρτυρες οἱ ἔνδοξοι· ὅθεν τοὺς ἀνυποίστους, πόνους ὑπέφερον χαίροντες.
</p>
<p style="red" uuid="">
Σταυροθεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="3b479ccb-c019-434d-88ef-87a350956219">
Ἡ πολυΰμνητος Ἀμνάς, τὸν Ἄρνα θεασαμένη, πρὸς ἑκούσιον ἑλκόμενον πάθος, καὶ σταυρούμενον σαρκί, ἠλάλαζε δακρύουσα, καὶ τὴν μακροθυμίαν, ὕμνει τὴν τούτου δοξάζουσα.
</p>
<p style="red" uuid="">
Κανὼν τῆς Θεοτόκου
</p>
<p style="red" uuid="">
Ὁ Εἱρμὸς
</p>
<p style="" uuid="a021c7fb-b8af-4978-ac5e-c3472d963f9f">
Οὐρανίας ἁψῖδος ὀροφουργὲ Κύριε, καὶ τῆς Ἐκκλησίας δομῆτορ, σύ με στερέωσον, ἐν τῇ ἀγάπῃ τῇ σῇ, τῶν ἐφετῶν ἡ ἀκρότης, τῶν πιστῶν τὸ στήριγμα, μόνε φιλάνθρωπε.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="272bd584-da4c-441d-8eb2-ebac92589f0e">
Ἱερᾶς πολιτείας, ἀποπεσὼν ἄχραντε, παρασυνεβλήθην τοῖς κτήνεσι, καὶ κατάκριτος, ὅλος γεγένημαι, ἡ τὸν Κριτὴν τετοκυῖα, πάσης κατακρίσεως, ῥῦσαι καὶ σῶσόν με.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="dec8e516-d4cc-41f3-a4af-a6f7b2ff06eb">
Στεναγμοὺς ἀνενδότους, καὶ ψυχικὸν δάκρυον, καὶ διηνεκῆ μοι παράσχου, Κόρη κατάνυξιν, ὅπως πενθήσω μου, τὰ συμφυέντα μοι πάθη, ἐξ ἀπροσεξίας μου, Θεοχαρίτωτε.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="9fa7109e-d19b-4373-a5d1-cfc8beb69613">
Ἐπουράνιαι τάξεις, λειτουργικὰ πνεύματα, δῆμος Προφητῶν Ἀποστόλων σου, καὶ Μαρτύρων σου, σὺν τῇ Τεκούσῃ σε, ἐκδυσωποῦσιν Οἰκτίρμον, τῷ λαῷ σου δώρησαι, πταισμάτων ἄφεσιν.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="acc9854d-fbf3-4efc-8e0a-716ecd98ac29">
Συμπαθείας με θείας, ὡς συμπαθὴς Ἄχραντε, νῦν καταξιῶσαι δυσώπει, τὸν εὐσυμπάθητον· τρόπους ἀσπλάγχνους γάρ, ἀσυμπαθεῖς κεκτημένον, μετανοίας τρόποις με, νῦν ἀνακάλεσαι.
</p>
<p style="red" uuid="">
ᾨδὴ δ'
</p>
<p style="red" uuid="">
Ὁ Εἱρμὸς
</p>
<p style="" uuid="73a9cfad-86a1-46ce-84d4-e25c38c564a7">
Σύ μου ἰσχύς, Κύριε σύ μου καὶ δύναμις, σὺ Θεός μου, σύ μου ἀγαλλίαμα, ὁ Πατρικοὺς κόλπους μὴ λιπών, καὶ τὴν ἡμετέραν, πτωχείαν ἐπισκεψάμενος· διὸ σὺν τῷ Προφήτῃ, Ἀββακούμ σοι κραυγάζω· τῇ δυνάμει σου δόξα Φιλάνθρωπε.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="7661e61f-4014-4f0b-8fdd-c86ff11c3be0">
Γένος βροτῶν, τοῦ πτώματος ἀνακέκληται, οὗ ὑπέστη, πάλαι ὁ πρωτόπλαστος· ὁ γὰρ τῶν ὅλων Δημιουργός, ἤρθη ἐπὶ ξύλου, δακτύλους ἐξαιματούμενος, καὶ ἥλοις ἑκουσίως, προσηλούμενος χεῖρας, καὶ πλευρὰν ὑπὸ λόγχης νυττόμενος.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="7538c309-0969-4041-bd98-cf2047918ada">
Ἔστη Σταυρός, καὶ πλάνη πᾶσα κατέπεσεν, ἐγυμνώθη, Σῶτερ ὁ ἀλλότριος, σοῦ γυμνωθέντος, καὶ ὁ Ἀδάμ, θείας ἀφθαρσίας, καταστολὴν ἐπενδύσατο, ἡ κτίσις ἐφωτίσθη, σκοτισθέντος ἡλίου, ἐπὶ ξύλου Χριστὲ σταυρουμένου σου.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="4af95bc8-a902-465f-92f5-3b206a80c4cd">
Νεοσφαγῆ, καθάπερ θύματα Μάρτυρες, τῷ τυθέντι, Λόγῳ προσηνέχθητε, ταῖς τῶν αἱμάτων ἐπιρροαῖς, πλάνης τὰς θαλάσσας, ξηράναντες θείᾳ χάριτι, καὶ χύσιν παθημάτων, ἐπομβρίαις θαυμάτων, ἀναστέλλοντες πάντοτε ἔνδοξοι.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="d661ce54-dce4-420d-9c14-378f6ce5fe74">
Τῆξιν μελῶν, πάντων ὀδόντων ἐκρίζωσιν, καὶ ὀνύχων, Μάρτυρες ὑπέστητε, χεῖρας κοπτόμενοι ἀφειδῶς, γλῶσσάν τε καὶ πόδας, καὶ ἁρμονίας τοῦ σώματος· διὸ ὑπερβαλλούσης, ἠξιώθητε δόξης, τῷ τῶν ὅλων Θεῷ παριστάμενοι.
</p>
<p style="red" uuid="">
Σταυροθεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="b8f9ee40-fa80-497e-977d-50f3c61c4107">
Τὸν ἑαυτῆς, μόσχον ἡ ἄμεμπτος δάμαλις, κατιδοῦσα, ξύλῳ ἀναρτώμενον, τέκνον ἐβόα ἀλαλαγμῷ, πῶς σε παρανόμων, δῆμος οὐδόλως ᾠκτείρησεν, αὐτὸν ᾠκτειρηκότα, ἀλλὰ σκέψει δολίᾳ, θανατῶσαι ἀδίκως προείλετο.
</p>
<p style="red" uuid="">
Κανὼν τῆς Θεοτόκου
</p>
<p style="red" uuid="">
Εἱρμὸς ὁ αὐτὸς
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="c692c14c-be3c-4f08-8593-b416fa2c0cae">
Τὸ πονηρόν, ἁμαρτιῶν μου χειρόγραφον, θείᾳ λόγχῃ, Πάναγνε διάρρηξον, τῇ κεντησάσῃ θείαν πλευράν, τοῦ ἐνανθρωπῆσαι, ἐκ σοῦ Παρθένε θελήσαντος, καὶ βίβλῳ με γραφῆναι, σῳζομένων δυσώπει, τὸν ἀφρόνως Θεοῦ μακρυνόμενον.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="1302d4a7-41d6-44e8-b28c-a7dd3ea4d025">
Ἵνα φωναῖς, χαριστηρίοις δοξάζω σε, ἵνα θείῳ πόθῳ μεγαλύνω σε, τὴν τῷ μεγίστῳ σου τοκετῷ, πάντας σμικρυνθέντας, Πανάμωμε μεγαλύνασαν, μεγάλως ἁμαρτῶντα, καὶ δεινῶς συμπτωθέντα, συγχωρήσεως Κόρη ἀξίωσον.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="ea79f2a8-036d-49fc-9e76-6b3282f54f6d">
Νόμοι ἐν σοί, κεκαινοτόμηνται φύσεως· ὑπὲρ φύσιν Λόγον γὰρ ἐκύησας· διό σε πίστει ἐκδυσωπῶ. Τὸν ὑπὲρ τὴν φύσιν, τὴν ἀνθρωπίνην Πανάμωμε, πολλὰ ἡμαρτηκότα, καὶ Θεοῦ μακρυνθέντα, ἐπιστρέψαντα σῶσον πρεσβείαις σου.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="4442b6df-3e43-452a-a866-fb61af601182">
Ὁ δυσμενής, τῆς ἁμαρτίας τοῖς βέλεσι, τὴν ψυχήν μου, ὅλην ἐτραυμάτισε, καὶ κατεμόλυνεν ἡδοναῖς, τὴν ἐμὴν καρδίαν, καὶ τῆς ὁδοῦ ἀπεπλάνησε, Παρθένε τῆς εὐθείας· διὰ τοῦτο βοῶ σοι· Ἐπιστρέφοντα δέξαι καὶ σῶσόν με.
</p>
<p style="red" uuid="">
ᾨδὴ ε'
</p>
<p style="red" uuid="">
Ὁ Εἱρμὸς
</p>
<p style="" uuid="5274a617-53ba-4e4f-bfee-966f754933f3">
Ἵνα τί με ἀπώσω, ἀπὸ τοῦ προσώπου σου, τὸ φῶς τὸ ἄδυτον, καὶ ἐκάλυψέ με, τὸ ἀλλότριον σκότος τὸν δείλαιον; ἀλλ' ἐπίστρεψόν με, καὶ πρὸς τὸ φῶς τῶν ἐντολῶν σου, τὰς ὁδούς μου κατεύθυνον δέομαι.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="24371941-5272-4d6f-ab64-c49b8e60a01b">
Ἵνα τῆς ἐνηδόνου, γεύσεως λυτρώσῃς με, χολῆς Μακρόθυμε, ἀπεγεύσω θέλων, καὶ νεκρώσεως ὅπως ἐκδύσῃς με, Ἰησοῦ τὸ πάθος, γυμνὸς παγῆναι κατεδέξω, ἐπὶ ξύλου, ὑμνῶ σου τὸ εὔσπλαγχνον.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="44b1cffe-471f-436d-8d8c-e8b98d54479e">
Τὴν φθαρεῖσαν ψυχήν μου, Λόγε τοῖς παθήμασι, καινοποιούμενος, τὴν ψυχὴν παρέθου, τῷ Πατρὶ ἐπὶ ξύλου κρεμάμενος, καὶ οὐ φέρει ταῦτα, ἄψυχος γῆ κατανοοῦσα, ἀλλὰ φόβῳ κλονεῖται ὑμνοῦσά σε.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="1cc8eaeb-1135-4193-889e-5bd635c85bd6">
Ὡραιώθητε θείοις, Μάρτυρες παθήμασι καλλωπιζόμενοι, καὶ ἰχνηλατοῦντες, τὸν τοῖς πάθεσι πᾶσιν ἀπάθειαν, δεδωκότα Λόγον, μονογενῆ Πατρὸς ἀνάρχου· διὰ τοῦτο αὐτῷ συνδοξάζεσθε.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="0b6ecee7-df2a-441d-99b2-2ba5a7f318bb">
Ξενωθέντες τῶν κάτω, τὰ μὴ θεωρούμενα κατεκληρώσασθε, ἐν ἐπουρανίοις, αὐλιζόμενοι θείοις σκηνώμασι, καὶ μεθέξει θείᾳ, θεοποιούμενοι ἀΰλως, τοῦ Σωτῆρος ἀήττητοι Μάρτυρες.
</p>
<p style="red" uuid="">
Σταυροθεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="e21ad306-3d09-4f1f-a4e3-fae4e1cd8b97">
Ξένον θέαμα βλέπω, ἔκραζες Πανύμνητε· πῶς ὁ τῷ βλέμματι, πᾶσαν γῆν σαλεύων, ἐπὶ ξύλου ὑψούμενος ὕπνωσας; τοὺς ὑπνοῦντας μέλλων, ἐκ τοῦ αἰῶνος ἀφυπνίζειν. Προσκυνῶ σου Υἱὲ τὸ μακρόθυμον.
</p>
<p style="red" uuid="">
Κανὼν τῆς Θεοτόκου
</p>
<p style="red" uuid="">
Εἱρμὸς ὁ αὐτὸς
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="b6c9baad-e178-485a-bc84-385a04f32007">
Γενεαὶ γενεῶν σε, τὴν ἀειμακάριστον νῦν μακαρίζουσιν, οὐρανῶν Δυνάμεις, ὡς τὰ κάτω τοῖς ἄνω συνάψασαν, εὐφημοῦσι μόνην, ἐν γυναιξὶν εὐλογημένη, τοῦ πεσόντος Ἀδὰμ ἡ ἀνάκλησις.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="46ed4f50-c9bf-4d0c-a811-5d79d9371d3b">
Διαμένειν με σῷον, μὴ περιτρεπόμενον στάσεως κρείττονος, ἀλλ' εὐθυποροῦντα, καὶ Θεῷ τὰ εὐάρεστα πράττοντα, ἐνδυνάμωσόν με, τὸν ἀγαθὸν τεκοῦσα Λόγον, τόν ἡμᾶς ἀλογίας ῥυσάμενον.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="5fecd822-a7f6-4b46-975c-7ba11acd410a">
Ὁ τὸ αἷμά σου Λόγε, διὰ ὑπερβάλλουσαν, ἐλέους ἄβυσσον, ἐν Σταυρῷ κενώσας, τῶν παθῶν μου τὴν ἄβυσσον ξήρανον, καὶ ἐν κατανύξει, σοὶ τῷ Θεῷ εὐαρεστῆσαι, διὰ τῆς Θεοτόκου ἀξίωσον.
</p>
<p style="red" uuid="">
ᾨδὴ ς'
</p>
<p style="red" uuid="">
Ὁ Εἱρμὸς
</p>
<p style="" uuid="c6618fc8-413a-46fc-ad3d-1edeb194e104">
Ἄβυσσος ἁμαρτιῶν, καὶ πταισμάτων καταιγίς με ταράττει, καὶ πρὸς βυθὸν βιαίως, συνωθεῖ ἀπογνώσεως· ἀλλὰ σὺ τὴν κραταιάν, χεῖρά μοι ἔκτεινον, ὡς τῷ Πέτρῳ, ὦ Κυβερνῆτα καὶ διάσωσον.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="596a6f53-de30-42e0-bd39-5ddf6109437a">
Ὕμνησαν τῶν οὐρανῶν, αἱ Δυνάμεις, καὶ ἐξέστησαν πᾶσαι, ἐπὶ Σταυροῦ σε Λόγε, καθορῶσαι κρεμάμενον, καὶ Ἀδὰμ ὁ πληγωθείς, Σῶτερ ἰάτρευται τῷ Σταυρῷ σου, καὶ ἡ κατάρα ἐξωστράκισται.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="104c874f-991e-45f7-8f86-aaae534343e0">
Λέλυται ἐκ τῶν δεσμῶν, τὸ ἀνθρώπινον Μακρόθυμε γένος, σοῦ ἐν σαρκὶ δεθέντος, καὶ δεσμεῖται ὁ τύραννος, ὑπὸ πάντων τῶν πιστῶν, καταπαιζόμενος ὡς στρουθίον. Δόξα Χριστὲ τῇ δυναστείᾳ σου.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="28809a3c-5aa9-4045-95ef-54aeab14b70c">
Ὤφθητε θεοειδεῖς, Ἀθλοφόροι ὥσπερ ἄνθρακες πᾶσαν, τῆς δυσσεβείας ὕλην, κατακαίοντες χάριτι, ἐπ' ἀνθράκων τε πυρὸς περιχορεύοντες, καὶ τὴν θείαν, ἀναψυχήν ὑποδεχόμενοι.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="b6b7402b-bb04-4342-ad59-555e4e905047">
Θρέμματα ἀληθινοῦ, δεδειγμένοι Ἀθλοφόροι Ποιμένος, μέσον ἀγρίων λύκων, ἀβλαβεῖς διεμείνατε, καὶ τελέσαντες καλῶς, δρόμον τὸν ἔνθεον, ἐν τῇ μάνδρᾳ, τῇ οὐρανίῳ ἐσκηνώσατε.
</p>
<p style="red" uuid="">
Σταυροθεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="166e97a5-6be1-4802-8a31-8f47afef9d0c">
Κύριόν σε τῆς ζωῆς, καὶ ὡραῖον ἀπεκύησα κάλλει, ὑπὲρ υἱοὺς ἀνθρώπων, ἡ Παρθένος ἐκραύγαζε· καὶ πῶς θνήσκεις νῦν Υἱέ, κάλλος οὐκ ἔχων ἐν τῷ σταυροῦσθαι, ὁ καλλωπίζων πάντα νεύματι;
</p>
<p style="red" uuid="">
Κανὼν τῆς Θεοτόκου
</p>
<p style="red" uuid="">
Ὁ Εἱρμὸς
</p>
<p style="" uuid="fc9ede3a-0a1a-4671-99c4-610073cd9083">
Ἱλάσθητί μοι Σωτήρ· πολλαὶ γὰρ αἱ ἀνομίαι μου, καὶ ἐκ βυθοῦ τῶν κακῶν, ἀνάγαγε δέομαι· πρὸς σὲ γὰρ ἐβόησα, καὶ ἐπάκουσόν μου, ὁ Θεὸς τῆς σωτηρίας μου.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="1cdf0127-40aa-4da4-a571-493fa520fd5a">
Ἠλέηται διὰ σοῦ, ἡ φύσις τῆς ἀνθρωπότητος· τὸν ἐλεήμονα γάρ, ἐκύησας Κύριον, ἐλεῆμον Πάναγνε· ὅθεν δυσωπῶ σε, τὴν ἐμὴν ψυχὴν ἐλέησον.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="6b60dd42-b4e5-474b-9d7c-efc1b7501e17">
Τῶν Ἀσωμάτων, Χριστέ, τὰ τάγματα δυσωποῦσί σε, Μαρτύρων τε Προφητῶν, καὶ τῶν Ἀποστόλων σου, διὰ τῆς Τεκούσης σε, τὸν λαόν σου σῷζε, ἀπὸ πάσης περιστάσεως.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="d3fb768d-5885-4017-9e24-4f4778fccc3e">
Ἡ ἀγεώργητος γῆ, τὸν γεωργὸν ἡ κυήσασα, καὶ πάντων Δημιουργόν, τὴν ὑλομανήσασαν, ψυχήν μου τοῖς πάθεσι, δεῖξον καρποφόρον, διὰ θείας ἐπιγνώσεως.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="a360aa94-d964-4a1c-b245-509282314420">
Παρέβην τὰς ἐντολάς, τὰς πρὸς Θεὸν ὁδηγούσας με, καὶ θέλων τοῖς πονηροῖς, δεδούλωμαι πάθεσι· διὸ ἱκετεύω σε, τῆς αὐτῶν με ῥῦσαι, δεσποτείας Ἀειπάρθενε.
</p>
<p style="red" uuid="">
ᾨδὴ ζ'
</p>
<p style="red" uuid="">
Ὁ Εἱρμὸς
</p>
<p style="" uuid="49b7ac22-726f-4bd2-b8ad-64e65345ab0a">
Θεοῦ συγκατάβασιν τὸ πῦρ ᾐδέσθη ἐν Βαβυλῶνί ποτε· διὰ τοῦτο οἱ Παῖδες ἐν τῇ καμίνῳ ἀγαλλομένῳ ποδὶ ὡς ἐν λειμῶνι χορεύοντες ἔψαλλον· Εὐλογητὸς ὁ Θεός, ὁ τῶν Πατέρων ἡμῶν.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="06366f85-677d-4a9e-a8f9-d1ceef6a8fe4">
Ἐπλήγης τὰς χεῖράς σου, ἐν αἷς εἰργάσω, Χριστὲ τὰ θαύματα, καὶ τραυμάτων ἠνέσχου, τὰ τραύματά μου πάντα ἰώμενος, ὑμνῶ σε Λόγε, κραυγάζων Μακρόθυμε· Εὐλογητός ὁ Θεός, ὁ τῶν Πατέρων ἡμῶν.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="75b0810e-2e1b-4ee3-ba94-0b0cae2db8a9">
Ὠρύχθης τὰς χεῖράς σου, καὶ πόδας ἥλοις, Χριστὲ σταυρούμενος, καὶ πλευρὰν ἐλογχεύθης, κρουνοὺς πηγάζων πᾶσιν ἀφέσεως, τοῖς μελῳδοῦσιν ἀπαύστως καὶ λέγουσιν· Εὐλογητὸς ὁ Θεός, ὁ τῶν Πατέρων ἡμῶν.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="a0c9ee69-068d-4ea4-a604-0911e3363b16">
Χορείαν στησώμεθα, ὑμνολογοῦντες Θεοῦ τοὺς Μάρτυρας, τοῖς χοροῖς τῶν Ἀγγέλων, ἀριθμουμένους, καὶ τὰ ἐπίγεια, φωταγωγοῦντας, καὶ πάντοτε μέλποντας· Εὐλογητός ὁ Θεός, ὁ τῶν Πατέρων ἡμῶν.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="8abcd987-3823-4249-8916-4454bd2f6cc2">
Ἁγίων λαμπρότησιν, ἁγιασθέντες κατεσκηνώσατε, ἐπιπέμποντες πᾶσιν, ἁγιασμόν τε καὶ ἀπολύτρωσιν, τοῖς εὐφημοῦσιν, ὑμᾶς καὶ κραυγάζουσιν· Εὐλογητὸς ὁ Θεός, ὁ τῶν Πατέρων ἡμῶν.
</p>
<p style="red" uuid="">
Σταυροθεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="9746042c-579a-4afa-ad6d-ce7f39669742">
Ὁ ἄδυτος Ἥλιος, πῶς ἔδυς ξύλῳ Λόγε τεινόμενος, ἡ Παρθένος ἐβόα, καὶ βλέπων ἔστη τοῦ δρόμου ἥλιος, φαίνειν μὴ σθένων, σοῦ πάσχοντος Δέσποτα; Ὑμνολογῶ, προσκυνῶ τὸ θεῖον κράτος σου.
</p>
<p style="red" uuid="">
Κανὼν τῆς Θεοτόκου
</p>
<p style="red" uuid="">
Εἱρμὸς ὁ αὐτὸς
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="0f377d20-5d3e-40ed-931d-6d43baed72fd">
Ἀρρήτῳ κυήσει σου, φρικτῶν ἀρρήτων ἡμᾶς ἠξίωσας, Θεοτόκε πραγμάτων· διὸ φρικτῆς με ῥῦσαι κολάσεως, καὶ τῆς ἀρρήτου χαρᾶς καταξίωσον, ἵνα ὑμνῶ σε ἀεὶ τήν πολυΰμνητον.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="9bc87013-6890-44a3-adc4-f8b2b0bbe101">
Ῥαθύμως τὸν βίον μου, ἐκδαπανήσας ἄκαρπος ἔμεινα, καὶ πτοοῦμαι τὴν δίκην, καὶ τῆς γεέννης τὸ πῦρ τὸ ἄσβεστον, ἡ πῦρ τεκοῦσα Παρθένε τὸ ἄστεκτον, ῥῦσαί με, τοῦ πυρός, τῇ μεσιτείᾳ σου.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="20fdb7c6-6772-4331-9b0a-cd975af0c859">
Θαυμάτων ἐπέκεινα, τὸ μέγα θαῦμα τῆς σῆς κυήσεως· διὰ τοῦτο βοῶ σοι· Ἁγνὴ παρθένε Θεογεννήτρια, τὰ σὰ ἐλέη ἐπ' ἐμοὶ θαυμάστωσον, καὶ τῆς μελλούσης ὀργῆς, ῥῦσαι καὶ σῶσόν με.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="f59b2038-90ee-4b5d-b164-24292cb2ba2a">
Ἐμὲ τὸν βιώσαντα, ἐν ἀμελείᾳ, καὶ παραβλέψαντα, τοὺς ἁγίους σου νόμους, καὶ τὰ σεπτά σου Σῶτερ ἐντάλματα, οἴκτειρον σῶσον διὰ τῆς Τεκούσης σε, ὡς εὐεργέτης Θεός, καὶ πολυέλεος.
</p>
<p style="red" uuid="">
ᾨδὴ η'
</p>
<p style="red" uuid="">
Ὁ Εἱρμὸς
</p>
<p style="" uuid="7113b4c5-9485-4641-8ce1-4a3e8314e8eb">
Ἑπταπλασίως κάμινον, τῶν Χαλδαίων ὁ τύραννος, τοῖς θεοσεβέσιν, ἐμμανῶς ἐξέκαυσε, δυνάμει δὲ κρείττονι, περισωθέντας τούτους ἰδών, τὸν Δημιουργὸν καὶ Λυτρωτήν ἀνεβόα· οἱ Παῖδες εὐλογεῖτε, Ἱερεῖς ἀνυμνεῖτε, λαὸς ὑπερυψοῦτε, εἰς πάντας τοὺς αἰῶνας.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="5f6d9b74-9d27-470c-ba87-aeb48e89fff9">
Ῥίζης Χριστὲ ἐβλάστησας, Ἱεσσαὶ σωματούμενος, καὶ ῥιζοτομεῖς τὴν ἐκφυεῖσαν ἄκανθαν, Ἀδὰμ παραβάσεως, στέφος φορῶν ἀκάνθινον, ξύλῳ δὲ παγείς, τὴν ἐκ τοῦ ξύλου ἰάσω, βλαστήσασαν κατάραν, καὶ τοὺς μέλποντας σῴζεις· λαὸς ὑπερυψοῦτε, Χριστὸν εἰς τοὺς αἰῶνας.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="bce42e56-ed6c-4d69-8585-870838ce3700">
Ἵνα Θεὸν τὸν ἄνθρωπον, ἀπεργάσῃ φιλάνθρωπε, γέγονας βροτός, καὶ τῷ Σταυρῷ ὡμίλησας, πλευρὰν ἐκκεντούμενος, καὶ ὄξος ποτιζόμενος· ὅθεν οἱ σωθέντες, σοῦ τοῖς πάθεσι Λόγε, βοῶμεν εὐχαρίστως· Ἱερεῖς εὐλογεῖτε, λαὸς ὑπερυψοῦτε, Χριστὸν εἰς τοὺς αἰῶνας.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="8abefa58-7fbf-4e9c-8cb5-bbac313c66b9">
Συμποδισθέντες Μάρτυρες, καὶ ὡς ἄρνες θυόμενοι, καὶ ἐπὶ πυρός, ἀνηλεῶς ὀπτώμενοι, θηρσὶν ἐκδιδόμενοι, τὰς κεφαλὰς τεμνόμενοι, χαίρετε χαρᾷ, ἀνεκλαλήτῳ βοῶντες· Οἱ Παῖδες εὐλογεῖτε, Ἱερεῖς ἀνυμνεῖτε, λαὸς ὑπερυψοῦτε, Χριστὸν εἰς τοὺς αἰῶνας.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="b3f14ccd-a7da-4668-8721-afd3ed612488">
Στεφανηφόροι Μάρτυρες, τῶν Ἀγγέλων συμμέτοχοι, οἱ τοὺς ὠμοτάτους, δυσμενεῖς πατήσαντες, πρεσβείαν ποιήσατε, ὑπὲρ ἡμῶν πρὸς Κύριον, ὅπως ἐν ἀγάπῃ, καὶ πολλῇ ὁμονοίᾳ, ζησώμεθα βοῶντες· Ἱερεῖς εὐλογεῖτε, λαὸς ὑπερυψοῦτε, Χριστὸν εἰς τοὺς αἰῶνας.
</p>
<p style="red" uuid="">
Σταυροθεοτοκίον
</p>
<p style="" uuid="2b4a993c-f887-4515-b1e5-a661e29c5c80">
Ὀδυνηρῶς στενάζουσα, μητρικῶς ἀλαλάζουσα, καὶ τὴν ἐκ τῶν σπλάγχνων, συνοχὴν μὴ φέρουσα, Σταυρῷ ἐνητένιζες, τῷ ἐκ τῆς σῆς τεχθέντι γαστρός, Τέκνον, ἐκβοῶσα, τί τὸ ὅραμα τοῦτο; πῶς πάσχεις ὁ τῇ φύσει ἀπαθής; πάντως θέλων, τὸ γένος τῶν ἀνθρώπων, φθορᾶς ἐλευθερῶσαι.
</p>
<p style="red" uuid="">
Κανὼν τῆς Θεοτόκου
</p>
<p style="red" uuid="">
Εἱρμὸς ὁ αὐτὸς
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="e4a92f87-f5e4-4e38-af50-d48660001d59">
Νενεκρωμένην ζώωσον, συμπτωθεῖσαν ἀνάστησον, τετραυματισμένην, τὴν ψυχήν μου ἴασαι, τὸν νοῦν μου εἰρήνευσον, τῶν πειρασμῶν τὰ κύματα, πράϋνον Παρθένε, καὶ βοῶντά με σῶσον. Οἱ Παῖδες εὐλογεῖτε, Ἱερεῖς ἀνυμνεῖτε, λαὸς ὑπερυψοῦτε, Χριστὸν εἰς τοὺς αἰῶνας.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="4100f443-8166-48e6-9fe2-405f0914ce26">
Ὡς ὁ Λῃστὴς κραυγάζω σοι· Μνήσθητί μου Φιλάνθρωπε, κλαίω ὡς ἡ Πόρνη, καὶ βοῶ σοι· Ἥμαρτον, ὡς πάλαι ὁ Ἄσωτος, μετανοοῦντα δέξαι με, τὸν ἀπεγνωσμένον, διὰ τῆς Θεοτόκου, προθύμως ἵνα μέλπω· Ἱερεῖς εὐλογεῖτε, λαὸς ὑπερυψοῦτε, Χριστὸν εἰς τοὺς αἰῶνας.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="b37eeca4-a522-40cf-bd43-b0d31fae9e94">
Ἱκετικῶς βοῶμέν σοι, Θεοτόκε πανύμνητε, μετὰ τῶν ἀπείρων, νοερῶν Δυνάμεων, Μαρτύρων Ὁσίων τε, καὶ Ἀποστόλων καὶ Προφητῶν, ποίησον πρεσβείαν, ὑπὲρ πάντων τῶν πίστει, ἐνθέως μελῳδούντων· Ἱερεῖς εὐλογεῖτε, λαὸς ὑπερυψοῦτε, Χριστὸν εἰς τοὺς αἰῶνας.
</p>
<p style="red" uuid="">
ᾨδὴ θ'
</p>
<p style="red" uuid="">
Ὁ Εἱρμὸς
</p>
<p style="" uuid="4c45b6be-25b1-4b67-b950-8ebacb44cc29">
Ἐξέστη ἐπὶ τούτῳ ὁ οὐρανός, καὶ τῆς γῆς κατεπλάγη τὰ πέρατα, ὅτι Θεός, ὤφθη τοῖς ἀνθρώποις σωματικῶς, καὶ ἡ γαστήρ σου γέγονεν, εὐρυχωροτέρα τῶν οὐρανῶν· διό σε Θεοτόκε, Ἀγγέλων καὶ ἀνθρώπων, ταξιαρχίαι μεγαλύνουσι.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="17f6e0f0-d07b-4412-a8d1-1356659d55e9">
Ἰατρεύσας μου Δέσποτα τὰς πληγάς, πληγωθεὶς καὶ αἱμάξας, τὰς χεῖράς σου, καὶ πρὸς ὁδούς, βαίνειν σωτηρίους ὡς ἀγαθός, κατεύθυνάς με Κύριε, πόδας ὀρυχθείς ἐπὶ τοῦ Σταυροῦ, οὓς πάλαι οἱ Γενάρχαι, βαδίζοντας ἰδόντες, ἐν Παραδείσῳ κατεκρύπτοντο.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="93ae7ae3-580a-4727-99dc-ab4537a1e1a7">
Ὠρθώθη ὀρθωθέντος σου ἐν Σταυρῷ, ὁ πεσὼν πτῶμα μέγα Πρωτόπλαστος, ἡ δὲ ἰσχύς, ἅπασα ἐπτώθη τοῦ δυσμενοῦς, πᾶσα δὲ γῆ ἡγίασται, αἵματι καὶ ὕδατι ἐκ τῆς σῆς, πλευρᾶς προχεομένῳ· διό σε Πανοικτίρμον, ἀκαταπαύστως μεγαλύνομεν.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="822e0919-b04c-4d5f-a13a-357b183a069a">
Στρεβλούμενοι τὰς στρέβλας τοῦ πονηροῦ, διελύσατε ἅγιοι Μάρτυρες, καὶ τοῖς δεσμοῖς, οἷς περ ὑπεμείνατε καρτερῶς, τοῦτον συνεποδίσατε, καὶ καθυπετάξατε τοῖς ποσίν, αἰσχύνης πεπλησμένον, καὶ γέλως τοῖς ὁρῶσι, χάριτι θείᾳ χρηματίσαντα.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="9af0471d-a2c2-453d-9936-1a5b9c05b050">
Ἡ γῆ τῇ καταθέσει τῶν ἱερῶν, τῶν Μαρτύρων λειψάνων ἡγίασται· καὶ γὰρ πηγήν, βρύουσαν ἰάσεις παντοδαπάς, ταῦτα ἐνθέως κέκτηται, πάθη τῶν σωμάτων καὶ τῶν ψυχῶν, ἀπαύστως ἰωμένην, καὶ λώβην τῶν δαιμόνων, ἐκκρουομένην θείῳ Πνεύματι.
</p>
<p style="red" uuid="">
Σταυροθεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="5d7c6962-fd61-4445-9ae7-de3a246e36e2">
Φυγοῦσα τὰς ὠδῖνας τὰς μητρικάς, τῷ καιρῷ τῆς λοχείας Μακρόθυμε, σὲ ἐν τῷ νῦν, πάθει ἑκουσίως προσομιλεῖν, καὶ ἄλγος καθυφίστασθαι, ἤλγησα τὰ σπλάγχνα καὶ τὴν ψυχήν, ὀδύνης ἐπληρώθην, ἡ Πάναγνος ἐβόα· ἣν ἐπαξίως μεγαλύνομεν.
</p>
<p style="red" uuid="">
Κανὼν τῆς Θεοτόκου
</p>
<p style="red" uuid="">
Ὁ Εἱρμὸς
</p>
<p style="" uuid="8f3daa26-cb89-47f3-8ed2-604eec953f23">
Ἔφριξε πᾶσα ἀκοή, τὴν ἀπόρρητον Θεοῦ συγκατάβασιν, ὅπως ὁ Ὕψιστος, ἑκὼν κατῆλθε, μέχρι καὶ σώματος, παρθενικῆς ἀπὸ γαστρός, γενόμενος ἄνθρωπος· διὸ τήν ἄχραντον, Θεοτόκον οἱ πιστοὶ μεγαλύνομεν.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="6a417cb5-30e4-477d-bb01-334b03a46f9f">
Ὦ θεία κλίνη Σολομών, ἣν κυκλοῦσι δυνατοὶ νῦν ἑξήκοντα, ῥήσει τῆς θείας Γραφῆς, ἐν ᾗ ὁ Λόγος ἐπανεπαύσατο, ταῖς μυριάσι με ἀεί, δαιμόνων κλονούμενον, ἄτρωτον φύλαξον, τῇ δυνάμει σου ἁγνὴ Ἀειπάρθενε.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="33d7b9af-ffcd-4671-8bd6-bbece2c21893">
Στάζουσα θεῖον γλυκασμόν, τῶν ἁπάντων γλυκασμὸν ἡ κυήσασα, ἰῷ τοῦ ὄφεως, τὴν φαρμαχθεῖσαν ψυχήν μου γλύκανον, ἀλλοτριοῦσά με πικρᾶς ἁμαρτίας πάντοτε, τῇ μεσιτείᾳ σου, προστασία τῶν πιστῶν ἀκαταίσχυντε.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="2e2ef91a-a8eb-4775-b147-98af97ec6047">
Ἥλιε δόξης Ἰησοῦ, τὴν ἀθλίαν μου ψυχὴν φωταγώγησον, ταῖς παρακλήσεσι τῆς σέ, τεκούσης ἁγνῆς θεόπαιδος, τῶν ἀσωμάτων Λειτουργῶν, σεπτῶν Ἀποστόλων σου, Ἱεραρχῶν Προφητῶν, καὶ Μαρτύρων εὐκλεῶν καὶ Ὁσίων σου.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="ed20e160-5a36-45a1-9202-a3b5b5594ca1">
Φρίττω σου μόνε Βασιλεῦ, τὴν δευτέραν παρουσίαν καὶ δέδοικα, ὅλος κατάκριτος, ἠπορημένος ὑπάρχων Κύριε· διὸ πρὸ τέλους σοι βοῶ, διὰ τῆς Τεκούσης σε· Φεῖσαι καὶ σῶσόν με, ἐλεῆμον ἀγαθὲ καὶ Φιλάνθρωπε.
</p>
<p style="red" uuid="">
Ἀπόστιχα τῶν Αἴνων, Σταυρώσιμα
</p>
<p style="" uuid="33918467-85c6-43b9-beea-c3f82900ddf8">
Τοῦ Μωϋσέως ἡ ῥάβδος, τὸν τίμιον Σταυρόν σου, προετύπου Σωτὴρ ἡμῶν· ἐν αὐτῷ γὰρ σῴζεις, ὡς ἐκ βυθοῦ θαλάσσης, τὸν λαόν σου Φιλάνθρωπε.
</p>
<p style="red" uuid="">
Στίχ. α'. Ἐνεπλήσθημεν τὸ πρωῒ τοῦ ἐλέους σου, Κύριε, καὶ ἠγαλλιασάμεθα καὶ ηὐφράνθημεν ἐν πάσαις ταῖς ἡμέραις ἡμῶν. Εὐφρανθείημεν, ἀνθ΄ὧν ἡμερῶν ἐταπείνωσας ἡμᾶς, ἐτῶν, ὧν εἴδομεν κακά, καὶ ἴδε ἐπὶ τοὺς δούλους σου καὶ ἐπὶ τὰ ἔργα σου, καὶ ὁδήγησον τοὺς υἱοὺς αὐτῶν.
</p>
<p style="" uuid="c92ea746-24ad-4f58-8d5b-cbd39bf697d0">
Ὁ ἐν Ἐδὲμ Παράδεισος ποτέ, τὸ ξύλον τῆς γνώσεως, ἀνεβλάστησεν ἐν μέσῳ τῶν φυτῶν, ἡ Ἐκκλησία σου Χριστέ, τὸν Σταυρόν σου ἐξήνθησε, τὸν πηγάσαντα, τῷ κόσμῳ τὴν ζωήν, ἀλλὰ τὸ μὲν ἐθανάτωσε, βρώσει φαγόντα τὸν Ἀδάμ, τὸ δὲ ἐζωοποιησε, πίστει σωθέντα τὸν Λῃστήν, οὗ τῆς ἀφέσεως κοινωνούς, ἡμᾶς ἀνάδειξον Χριστὲ ὁ Θεός, ὁ τῷ πάθει σου λύσας, τὴν καθ' ἡμῶν μανίαν τοῦ ἐχθροῦ, καὶ ἀξίωσον ἡμᾶς, τῆς οὐρανίου Βασιλείας σου.
</p>
<p style="red" uuid="">
Μαρτυρικὸν
</p>
<p style="red" uuid="">
Τί ὑμᾶς καλέσωμεν
</p>
<p style="red" uuid="">
Στίχ. β'. Καὶ ἔστω ἡ λαμπρότης Κυρίου τοῦ Θεοῦ ἡμῶν ἐφ' ἡμᾶς, καὶ τὰ ἔργα τῶν χειρῶν ἡμῶν κατεύθυνον ἐφ' ἡμᾶς, καὶ τὸ ἔργον τῶν χειρῶν ἡμῶν κατεύθυνον.
</p>
<p style="" uuid="192c35e7-58d3-4366-bedf-48f886021e85">
Μάρτυρες Χριστοῦ οἱ ἀήττητοι, οἱ νικήσαντες τὴν πλάνην, τῇ δυνάμει τοῦ Σταυροῦ, ἀπολαύετε τὴν χάριν, αἰωνίως τῆς ζωῆς. Τυράννων, ἀπειλὰς οὐκ ἐπτοήθητε, βασάνοις, αἰκιζόμενοι εὐφραίνεσθε, καὶ νῦν τὰ αἵματα ὑμῶν, γέγονεν ἰάματα ταῖς ψυχαῖς ἡμῶν, πρεσβεύσατε, τοῦ σωθῆναι τὰς ψυχὰς ἡμῶν.
</p>
<p style="red" uuid="">
Δόξα... Καὶ νῦν...
</p>
<p style="red" uuid="">
Σταυροθεοτοκίον, ὅμοιον
</p>
<p style="" uuid="32ff6c70-df82-4b20-9b5e-255ee28eb3cc">
Ξύλῳ προσπηγνύμενον Κύριε, ὡς ἑώρακεν ἀσπόρως, ἡ Τεκοῦσά σε Ἀμνάς, κατεξαίνετο τὰς ὄψεις, καὶ ἐβόα ἐν κλαυθμῷ; Υἱέ μου, πῶς σφαγὴν φέρεις τὴν ἄδικον, πῶς θνῄσκεις, ὁ ἀθάνατος ὡς ἄνθρωπος, λόγον μοι δὸς φῶς γλυκύτατον, βλέψον Μητέρα θρηνοῦσάν σε, καὶ δόξασον, ταύτην Λόγε τῇ ἐγέρσει σου.
</p>
</section>
<section name="litourgia">
<p style="red" uuid="">
ΕΙΣ ΤΗΝ ΛΕΙΤΟΥΡΓΙΑΝ
</p>
<p style="red" uuid="">
Οἱ Μακαρισμοὶ
</p>
<p style="" uuid="5f42d2f6-8594-4f8b-aeb6-e8b934e4aa8f">
Μακάριοι οἱ εἰρηνοποιοί, ὅτι αὐτοὶ υἱοὶ Θεοῦ κληθήσονται.
</p>
<p style="" uuid="6ff18f82-b973-4e92-8a71-4319014f24ef">
Μνήσθητι ἡμῶν, Χριστὲ Σωτὴρ τοῦ κόσμου, ὥσπερ τοῦ Λῃστοῦ, ἐμνήσθης ἐπὶ ξύλου, καὶ καταξίωσον πάντας μόνε Οἰκτίρμον, τῆς οὐρανίου Βασιλείας σου.
</p>
<p style="" uuid="6b768f2b-39c1-42e7-9f8d-9cfa1f3b1659">
Μακάριοι οἱ δεδιωγμένοι ἕνεκεν δικαιοσύνης, ὅτι αὐτῶν ἐστιν ἡ βασιλεία τῶν οὐρανῶν.
</p>
<p style="" uuid="4b24dec4-b470-4831-b188-5421ef9dedfb">
Ῥάβδῳ Μωϋσῆς, Σταυρὸν ἐξεικονίζει, τέμνει τὸν βυθόν, λαὸν Ἰσραηλίτην, διαβιβάζων, ἡμεῖς δὲ τοῦτον τυποῦντες, τοὺς νοητοὺς ἐχθροὺς τροπούμεθα.
</p>
<p style="" uuid="63036214-6d61-4947-ad58-e3d72d63332d">
Μακάριοί ἐστε ὅταν ὀνειδίσωσιν ὑμᾶς, καὶ διώξωσι, καὶ εἴπωσι πᾶν πονηρὸν ῥῆμα καθ΄ὑμῶν ψευδόμενοι ἕνεκεν ἐμοῦ.
</p>
<p style="" uuid="db605835-37ee-4d60-961c-e0447342ae6b">
Πάλαι Ἰακώβ, ἐπευλογῶν τοὺς Παῖδας, χεῖρας ἐναλλάξ, ἐφήπλου σημαινούσας, τὸν σὸν Σταυρόν, δι΄ οὗ πάντες ἐκ τῆς κατάρας, Χριστὲ Σωτὴρ ἠλευθερώθημεν.
</p>
<p style="red" uuid="">
Μαρτυρικὸν
</p>
<p style="" uuid="47ae2a7a-18c6-4b0f-a627-66dbd4a267e7">
Χαίρετε καὶ ἀγαλλιᾶσθε, ὅτι ὁ μισθὸς ὑμῶν πολὺς ἐν τοῖς οὐρανοῖς.
</p>
<p style="" uuid="e6535b0b-ee3d-452e-9921-a3b5db520d32">
Πάθη τοῦ Χριστοῦ, ζηλοῦντες Ἀθλοφόροι, βάσανα πικρά, ἠνέγκατε γενναίως, καὶ ἀφθαρσίας στεφάνοις καταστεφθέντες, τοὺς οὐρανοὺς περιπολεύετε.
</p>
<p style="red" uuid="">
Δόξα...
</p>
<p style="" uuid="3473da71-29a0-45ad-aa5b-6f9a09c5de83">
Δόξα τῷ Πατρί, τῷ μόνῳ ἀθανάτῳ, δόξα τῷ Υἱῷ, τῷ ζῶντι εἰς αἰῶνας, δόξα τῷ Πνεύματι ἅμα, τῷ παναγίῳ, τῷ πᾶσαν κτίσιν ἁγιάζοντι.
</p>
<p style="red" uuid="">
Καὶ νῦν... Θεοτοκίον
</p>
<p style="" uuid="460df01f-4481-4dbf-8fa1-2831045007ad">
Ἐκ παρθενικῆς, ἀνέτειλε γαστρός σου, ὁ Δημιουργός, ἡλίου καὶ σελήνης, ὃν καθορῶσα σταυρούμενον Θεοτόκε, πᾶσα ἡ κτίσις ἐκυμαίνετο.
</p>
</section>
</text>
</document>