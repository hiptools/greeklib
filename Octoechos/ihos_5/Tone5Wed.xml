<?xml version="1.0" encoding="UTF-8"?>
<document>
<text part="oct" title="ΤΕΤΑΡΤΗ ΠΛ Α΄ ΗΧΟΣ">
<header>
<p style="red" uuid="">
ΤΕΤΑΡΤΗ ΠΛ Α΄ ΗΧΟΣ
</p>
</header>
<section name="vespers">
<p style="red" uuid="">
Στιχηρὰ Προσόμοια, Δεσποτικὰ
</p>
<p style="red" uuid="">
Ἦχος πλ. α' Χαίροις ἀσκητικῶν
</p>
<p style="red" uuid="">
Στίχ. α'. Ἐὰν ἀνομίας παρατηρήσῃς, Κύριε, Κύριε τίς ὑποστήσεται; ὅτι παρὰ σοὶ ὁ ἱλασμός ἐστιν.
</p>
<p style="" uuid="c2c22a05-849b-4d7d-ae1b-bb5759f2ff4b">
Παῦσον τὰς τῶν δαιμόνων ὁρμάς, τὰς κατ' ἐμοῦ ἐπερχομένας φιλάνθρωπε, ζητούντων τοῦ θανατῶσαι, τὴν ταπεινήν μου ψυχήν, καὶ καταγαγεῖν με εἰς ἀπώλειαν, αὐτῶν τὰς βουλάς τε, καὶ τὰς ἐνέδρας ματαίωσον, τὰς καθ' ἑκάστην, ἐν νυκτὶ καὶ ἡμέρᾳ τε, καὶ ἐκλύτρωσαι, ἀπὸ τούτων με Δέσποτα, παῦσον τὸ πολυτάραχον, τοῦ βίου κλυδώνιον, ῥῦσαι γεέννης καὶ σκότους, τοῦ αἰωνίζοντος δέομαι, Χριστὲ ὅταν ἔλθῃς, κρῖναι κόσμον μετὰ δόξης, ὡς ὑπεράγαθος.
</p>
<p style="red" uuid="">
Στίχ. β'. Ἕνεκεν τοῦ ὀνόματός σου ὑπέμεινά σε, Κύριε, ὑπέμεινεν ἡ ψυχή μου εἰς τὸν λόγον σου, ἤλπισεν ἡ ψυχή μου ἐπὶ τὸν Κύριον.
</p>
<p style="" uuid="6ba5b209-5cd4-4024-a77e-8a6d5d7c497e">
Βίβλων ἀνοιγομένων Χριστέ, ἐν τῇ ἡμέρᾳ τῆς φρικτῆς παρουσίας σου, καὶ πάντων παρισταμένων, τῷ κριτηρίῳ τῷ σῷ, καὶ ἀποβλεπόντων τὴν ἀπόφασιν, πυρὸς πρὸ τοῦ βήματος, ἑλκομένου καὶ σάλπιγγος, σφοδρῶς ἠχούσης, τί ποιήσω ὁ ἄθλιος, ἐλεγχόμενος, ὑπὸ τῆς συνειδήσεως, καὶ καταδικαζόμενος, εἰς φλόγα τὴν ἄσβεστον; Δέομαι οὖν πρὸ τοῦ τέλους, λύσιν εὑρεῖν τῶν πταισμάτων μου, Χριστὲ ὁ Θεός μου, ὁ δωρούμενος τῷ κόσμῳ, τὸ μέγα ἔλεος.
</p>
<p style="red" uuid="">
Στίχ. γ'. Ἀπὸ φυλακῆς πρωΐας μέχρι νυκτός, ἀπὸ φυλακῆς πρωΐας ἐλπισάτω Ἰσραὴλ ἐπὶ τὸν Κύριον.
</p>
<p style="" uuid="cca8daec-6f88-4b7b-b384-b9c8d4f469a4">
ᾞρας ἐπὶ τῶν ὤμων Χριστέ, τὸν σὸν Σταυρόν, ἐπὶ τὸ πάθος ἐρχόμενος, καὶ τύπον ἡμῖν παρέσχες, ἐν σοὶ τοὶς θέλουσι ζῇν, πῶς συνδοξασθῶμέν σοι καὶ ζήσωμεν, αὐτὸς καταξίωσον, καὶ ἡμᾶς συμμετόχους σοι, τῶν παθημάτων, καὶ τῆς δόξης γενήσεσθαι, τὴν σὴν νέκρωσιν, ἑαυτόῖς περιφέροντας, νέκρωσόν μου φιλάνθρωπε, σαρκός τὰ σκιρτήματα, καὶ ἐκ τοῦ θείου σου φόβου, μέλη τὰ ταύτης καθήλωσον, νεκρὸν πρὸς τὸν κόσμον, ζῶντα δὲ ταῖς ἐντολαῖς σου, μόνον ποιήσας με.
</p>
<p style="red" uuid="">
Ἔτερα, τῆς Θεοτόκου, ὅμοια
</p>
<p style="red" uuid="">
Στίχ. δ'. Ὅτι παρὰ τῷ Κυρίῳ τὸ ἔλεος, καὶ πολλὴ παρ' αὐτῷ, λύτρωσις καὶ αὐτὸς λυτρώσεται τὸν Ἰσραὴλ ἐκ πασῶν τῶν ἀνομιῶν αὐτοῦ.
</p>
<p style="" uuid="5ffbf9e1-1872-430c-ac58-cf8e7e85de7c">
Κλαίω καὶ σκυθρωπάζω πικρῶς, κατανοῶν τὸ φοβερὸν λογοθέσιον, ἐξ ἔργων μὴ κεκτημένος, ἀπολογίας μικρᾶς, ἀφορμὴν ὁ τάλας· διὸ δέομαι, πρὶν ἢ ἐπιφθάσῃ με, τέλος βίου τὸ ἄδηλον, πρὸ τῆς δρεπάνης, πρὸ θανάτου, πρὸ κρίσεως, πρὸ τοῦ μέλλειν με, τὰς εὐθύνας εἰσπράττεσθαι, ἔνθα τὸ πῦρ τὸ ἄσβεστον, καὶ σκότος ἐξώτερον, ὅπου ὁ σκώληξ ἐκεῖνος, ὁ κατεσθίων τοὺς πταίοντας, Ἁγνὴ τῶν πταισμάτων, ἀπολύτρωσίν μοι δίδου, καὶ μέγα ἔλεος.
</p>
<p style="red" uuid="">
Στίχ. ε'. Αἰνεῖτε τὸν Κύριον πάντα τὰ ἔθνη, ἐπαινέσατε αὐτόν, πάντες οἱ λαοί.
</p>
<p style="" uuid="83551813-9ada-4308-9efc-3b2048cb172f">
Θρόνος Χερουβικὸς ἀληθῶς, ὡς ὑπερτέρα τῶν κτισμάτων γεγένησαι· ἐν σοὶ γὰρ ὁ θεῖος Λόγος, τὴν ἡμετέραν μορφήν, ἀναπλάσαι θέλων κατεσκήνωσε, καὶ σοῦ ἐξελήλυθε, σαρκοφόρος ὡς εὔσπλαγχνος, Σταυρὸν καὶ πάθος, δι' ἡμᾶς κατεδέξατο, καὶ Ἀνάστασιν, ὡς Θεὸς ἐδωρησατο· ὅθεν ὡς καταλλάξασαν, ἡμῶν τὴν κατάκριτον, φύσιν τῷ Πλάστῃ σὺν τούτῳ, εὐχαριστοῦντές σοι κράζομεν· Παράσχου πταισμάτων, τὴν συγχώρησιν εὐχαῖς σου, ἡμῖν καὶ ἔλεος.
</p>
<p style="red" uuid="">
Στίχ. ς'. Ὅτι ἐκραταιώθη τὸ ἔλεος αὐτοῦ ἐφ' ἡμᾶς, καὶ ἡ ἀλήθεια τοῦ Κυρίου μένει εἰς τὸν αἰῶνα.
</p>
<p style="" uuid="c1361a8a-24b5-44f6-a3cd-04a8a18a5070">
Ῥεῖθρα δακρυρροΐας ἐμῆς, τῆς ἐξ ὀμμάτων μου, Υἱὲ ποθεινότατε, ὁ χρόνος ξηράναι ὅλως, οὐ κατισχύσει ποτέ, ἡ Ἁγνὴ θρηνοῦσα ἀπεφθέγγετο· σὺ φῶς γὰρ τὸ ἄδυτον, τὸ φωτίζον φωτίσματι, δι' οὗ φωστῆρες, οἱ μεγάλοι πεπήγασιν, οἱ οὐράνιοι, καὶ τὸ πᾶν κατουσίωται, τί μοι τὸ βλέπειν ἥλιον, φωτὸς ἐμοῦ δύναντος; φῶς μου γλυκὺ πῶς ἐσβέσθης, ὁ φωτισμὸς τοῦ προσώπου μου; Λοιπὸν ἀπαλείψω τῶν δακρύων μου τοῖς ῥείθροις, κόρας ὀμμάτων μου.
</p>
<p style="red" uuid="">
Δόξα... Καὶ νῦν...
</p>
<p style="red" uuid="">
Σταυροθεοτοκίον ὅμοιον
</p>
<p style="" uuid="ee781ad5-6fcb-46df-b3d6-e47fdd09d3bb">
Ἄρνα τὸν ἑαυτῆς ἡ Ἀμνάς, ποτὲ ὁρῶσα πρὸς σφαγὴν ἐπισπεύδοντα, προθύμως κατηκολούθει, ταῦτα βοῶσα αὐτῷ· Ποῦ πορεύῃ, τέκνον μου γλυκύτατον; Χριστὲ τίνος χάριν, τὸν δρόμον τοῦτον μακρόθυμε, τρέχεις ἀόκνως, Ἰησοῦ ποθεινότατε, ἀναμάρτητε, πολυέλεε Κύριε; Δός μοι λόγον τῇ δούλῃ σου, Υἱέ μου παμφίλτατε, μή με παρέλθῃς οἰκτίρμον, σιγῶν φρικτῶς τὴν τεκοῦσάν σε, Θεὲ ζωοδότα, ὁ δωρούμενος τῷ κόσμῳ, τὸ μέγα ἔλεος.
</p>
<p style="red" uuid="">
Ἀπόστιχα Σταυρώσιμα
</p>
<p style="" uuid="d55424bf-4e72-4bb9-a8a2-68654492bbab">
Ὁ Σταυρός σου Χριστέ, εἰ καὶ ξύλον ὁρᾶται τῇ οὐσίᾳ, ἀλλὰ θείαν περιβέβληται δυναστείαν, καὶ αἰσθητῶς τῷ κόσμῳ φαινόμενος, νοητῶς τὴν ἡμῶν θαυματουργεῖ σωτηρίαν, ὃν προσκυνοῦντες, δοξάζομέν σε Σωτήρ, ἐλέησον ἡμᾶς.
</p>
<p style="red" uuid="">
Στίχ. Α'. Πρὸς σὲ ᾖρα τοὺς ὀφθαλμούς μου, τὸν κατοικοῦντα ἐν τῷ οὐρανῷ. Ἰδού, ὡς ὀφθαλμοὶ δούλων εἰς χεῖρας τῶν κυρίων αὐτῶν, ὡς ὀφθαλμοὶ παιδίσκης εἰς χεῖρας τῆς κυρίας αὐτῆς, οὕτως οἱ ὀφθαλμοὶ ἡμῶν πρὸς Κύριον τὸν Θεὸν ἡμῶν, ἕως οὗ οἰκτειρῆσαι ἡμᾶς.
</p>
<p style="" uuid="1391ec84-6146-4adc-9c52-8c1a2f4015a3">
Μόνον παγέντος τοῦ ξύλου Χριστὲ τοῦ Σταυροῦ σου, ἡ πλάνη πεφυγάδευται, καὶ ἡ χάρις ἐξήνθησεν· οὐ γὰρ ἔτι καταδίκης ἐστὶ τιμωρία, ἀλλὰ τρόπαιον ἐδείχθη ἡμῖν σωτηρίας. Σταυρὸς ἡμῶν στήριγμα. Σταυρὸς ἡμῶν καύχημα. Σταυρὸς ἡμῶν ἀγαλλίαμα.
</p>
<p style="red" uuid="">
Μαρτυρικὸν
</p>
<p style="red" uuid="">
Στίχ. Β'. Ἐλέησον ἡμᾶς, Κύριε, ἐλέησον ἡμᾶς, ὅτι ἐπὶ πολὺ ἐπλήσθημεν ἐξουδενώσεως, ἐπὶ πλεῖον ἐπλήσθη ἡ ψυχὴ ἡμῶν, τὸ ὄνειδος τοῖς εὐθηνοῦσι, καὶ ἡ ἐξουδένωσις τοῖς ὑπερηφάνοις.
</p>
<p style="" uuid="ab8aa5ba-0df7-4a55-a170-cbfbfa0214ef">
Πρεσβεύσατε ὑπὲρ ἡμῶν, ἅγιοι Μάρτυρες, ἵνα ῥυσθῶμεν τῶν ἀνομιῶν ἡμῶν· ὑμῖν γὰρ ἐδόθη χάρις, πρεσβεύειν ὑπὲρ ἡμῶν.
</p>
<p style="red" uuid="">
Δόξα... Καὶ νῦν... Σταυροθεοτοκίον
</p>
<p style="red" uuid="">
Χαίροις ἀσκητικῶν
</p>
<p style="" uuid="4c17e13c-96ce-446e-97ec-371954c1950a">
Στᾶσα ἐπὶ Σταυροῦ Ἰησοῦ, ἡ σὲ τεκοῦσα, θρηνῳδοῦσα ὠδύρετο, βοῶσα· οὐ φέρω Τέκνον, προσηλωμένον ὁρᾷν, ἐπὶ ξύλου ὅν περ ἀπεκύησα· ἐγὼ γὰρ διέφυγον, τὰς ὠδῖνας ὡς ἄνανδρος, καὶ πῶς ἀρτίως, τῇ ὀδύνῃ συνέχομαι, καὶ σπαράττομαι, τὴν καρδίαν ἡ ἄμεμπτος; ἄρτι γὰρ ἐκπεπλήρωται, τὸ ῥῆμα ὃ εἴρηκεν, ὁ Συμεὼν τῇ καρδίᾳ, ἐμῇ ῥομφαίαν ἐλεύσεσθαι, ἀλλ' ὦ νῦν Υἱέ μου, ἐξανάστηθι καὶ σῶσον, τοὺς ἀνυμνοῦντάς σε.
</p>
</section>
<section name="matins">
<p style="red" uuid="">
Μετὰ τὴν α' Στιχολογίαν
</p>
<p style="red" uuid="">
Καθίσματα Σταυρώσιμα
</p>
<p style="red" uuid="">
Ἦχος πλ. α'
</p>
<p style="" uuid="9660fad2-d878-4f59-836d-a4fc7ced1bea">
Τόπος Κρανίου, Παράδεισος γέγονε· μόνον γὰρ ὡς ἐπάγη τὸ ξύλον τοῦ Σταυροῦ, εὐθὺς ἐβλάστησε τὸν βότρυν τῆς ζωῆς, σὲ Σωτήρ, εἰς ἡμῶν εὐφροσύνην· Δόξα σοι.
</p>
<p style="" uuid="23d0c6c7-a422-4c97-9c1e-4a38a33408cc">
Τὸ ξύλον τοῦ Σταυροῦ σου, Σωτὴρ ἡμῶν, τοῦ κόσμου ἀνεδείχθη σωτήριον· ἐν αὐτῷ γὰρ βουλήσει προσηλωθείς, τῆς κατάρας ἐρρύσω τοὺς γηγενεῖς, ἡ πάντων ζωή. Κύριε δόξα σοι.
</p>
<p style="red" uuid="">
Δόξα... Καὶ νῦν... Σταυροθεοτοκίον
</p>
<p style="red" uuid="">
Τὸν συνάναρχον Λόγον
</p>
<p style="" uuid="862acd21-a8ba-475c-b51d-fbe4c72865f0">
Ἐν Σταυρῷ σε ὁρῶσα Χριστὲ ἡ μήτηρ σου, ἑκουσίως ἐν μέσῳ λῃστῶν κρεμάμενον, κοπτομένη μητρικῶς, τὰ σπλάγχνα ἔλεγεν· Ἀναμάρτητε Υἱέ, πῶς ἀδίκως ἐν Σταυρῷ, ὡς κακοῦργος ἐπάγης; τὸ γένος τὸ τῶν ἀνθρώπων, ζωῶσαι θέλων ὡς ὑπεράγαθος.
</p>
<p style="red" uuid="">
Μετὰ τὴν β' Στιχολογίαν
</p>
<p style="red" uuid="">
Καθίσματα Σταυρώσιμα
</p>
<p style="red" uuid="">
Τὸν συνάναρχον Λόγον
</p>
<p style="" uuid="5a62d745-ba3a-4192-ba9b-9fd62fefa853">
Τὸν σταυρωθέντα Σωτῆρα καὶ λυτρωτὴν ἡμῶν, ἑκουσίως ὡς οἶδε καὶ ὡς ηὐδόκησεν, ἀνυμνήσωμεν πιστοὶ καὶ προσκυνήσωμεν, ὅτι προσήλωσε Σταυρῷ, τὰς ἁμαρτίας τῶν βροτῶν, ῥυσάμενος ἐκ τῆς πλάνης, τὸ γένος τὸ τῶν ἀνθρώπων, καὶ Βασιλείας κατηξίωσεν.
</p>
<p style="" uuid="399cf101-efd1-4d0c-b0dd-14c0945470b9">
Σταυρὸν ὑπομείνας σοῦ ἑκουσίᾳ βουλῇ, καὶ φθορᾶς τοὺς ἀνθρώπους ἐλευθερώσας Σωτήρ, ἀνυμνοῦμεν οἱ πιστοὶ καὶ προσκυνοῦμέν σε, ὅτι ἐφώτισας ἡμᾶς, τῇ δυνάμει τοῦ Σταυροῦ, καὶ φόβῳ δοξάζομέν σε, φιλάνθρωπε καὶ οἰκτίρμον, ὡς ζωοδότην καὶ Κύριον.
</p>
<p style="red" uuid="">
Δόξα... Καὶ νῦν... Θεοτοκίον ὅμοιον
</p>
<p style="" uuid="c5b47458-3e6e-40e2-a499-52e2f90b2046">
Τῷ Σταυρῷ τοῦ Υἱοῦ σου θεοχαρίτωτε, τῶν εἰδώλων ἡ πλάνη πᾶσα κατήργηται, καὶ τῶν δαιμόνων ἡ ἰσχὺς καταπεπάτηται· διὰ τοῦτο οἱ πιστοί, κατὰ χρέος σε ἀεί, ὑμνοῦμεν καὶ εὐλογοῦμεν, καὶ Θεοτόκον κυρίως, ὁμολογοῦντες μεγαλύνομεν.
</p>
<p style="red" uuid="">
Μετὰ τὴν γ' Στιχολογίαν
</p>
<p style="red" uuid="">
Καθίσματα Σταυρώσιμα
</p>
<p style="red" uuid="">
Τὸν συνάναρχον Λόγον
</p>
<p style="" uuid="115b1928-6af8-4db7-a18c-1509b59f161b">
Προφητῶν αἱ προρρήσεις ἰδοὺ πεπλήρωνται, ἡ ἀρχαία βουλή σου τὸ πέρας εἴληφε· σὺ γὰρ ἑκὼν Παμβασιλεῦ, σαρκὶ ἐπτώχευσας Χριστέ, καὶ κατεδέξω δι' ἡμᾶς, ἀνελθεῖν ἐν τῷ Σταυρῷ, καὶ θάνατον ὑπομεῖναι· διὸ δοξάζομεν Λόγε, τὴν ὑπὲρ νοῦν σου συγκατάβασιν.
</p>
<p style="red" uuid="">
Μαρτυρικὸν
</p>
<p style="" uuid="b77044bb-717e-44ee-bdd6-304d59b988e1">
Τὰ θαύματα τῶν ἁγίων σου Μαρτύρων, τεῖχος ἀκαταμάχητον, ἡμῖν δωρησάμενος, Χριστὲ ὁ Θεός, ταῖς αὐτῶν ἱκεσίαις, βουλὰς ἐθνῶν διασκέδασον, τῆς Βασιλείας τὰ σκῆπτρα κραταίωσον, ὡς μόνος ἀγαθὸς καὶ φιλάνθρωπος.
</p>
<p style="red" uuid="">
Δόξα... Καὶ νῦν... Θεοτοκίον
</p>
<p style="red" uuid="">
Τὸν συνάναρχον Λόγον
</p>
<p style="" uuid="62aa4ad6-1601-4acb-8058-1640ac216d75">
Μεμυκότα σε κόρας, Υἱὲ παμφίλτατε, ὀφθαλμοῖς καθορώσης, τὸ φῶς μου σβέννυται· οὐδὲ γὰρ ἥλιον ὁρᾷν ὅλως ἀνέχομαι, ἤθελον Λόγε τοὺς ἐμούς, ἐξορυχθῆναι ὀφθαλμούς, σκοτίσθητι φῶς ἡλίου· ὁ γὰρ δούς σοι τὸ φῶς ἐν λόγῳ, ἐν τῷ Σταυρῷ τὰς κόρας ἔμυσε.
</p>
<p style="red" uuid="">
Κανὼν Σταυρώσιμος, οὗ ἡ Ἀκροστιχίς.
</p>
<p style="" uuid="a1036b1d-6bdb-4c88-ae86-275cc5aaf53e">
Τὸν κόσμον ὑψοῖ Χριστός, ὑψωθεὶς ξύλῳ. Ἰωσήφ.
</p>
<p style="red" uuid="">
ᾨδὴ α' Ἦχος πλ. α'
</p>
<p style="red" uuid="">
Ὁ Εἱρμὸς
</p>
<p style="" uuid="ba94a7c3-dcf2-4c60-9aaf-c2a7ecdd6f50">
Ἵππον καὶ ἀναβάτην, εἰς θάλασσαν ἐρυθράν, ὁ συντρίβων πολέμους, ἐν ὑψηλῷ βραχίονι, Χριστὸς ἐξετίναξεν, Ἰσραὴλ δὲ ἔσωσεν, ἐπινίκιον, ὕμνον ᾄδοντα.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="4122f30e-8dba-4072-9c98-68e1aff512b1">
Τὸν ἀκαταληψίᾳ κατανοούμενον, σαρκωθέντα, καὶ κόσμῳ ἐμφανισθέντα σώματι, ξύλῳ ἀπῃώρησε, βουληθέντα πάλαι, Ἑβραίων δῆμος παρανομώτατος.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="a92cd0b6-ba19-4878-9a37-f126a228d32f">
Ὅτε τὴν καρποφόρον, Χριστέ σε ἄμπελον, ἐπὶ ξύλου Ἑβραῖοι, Σταυροῦ μανέντες ὕψωσαν, τότε οἶνον ἔσταξας, εὐφροσύνης ἅπασαν, μέθην Λόγε κακῶν ἐξαίροντα.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="0d6b9341-7c0a-4b54-8626-f3b6f7b6651d">
Νόμοις οὐχ ὑποπίπτει, ἐπαίνων Μάρτυρες, ἡ ὑμῶν καρτερία· ὑπὲρ γὰρ φύσιν πᾶσαν βροτῶν, πόνους ὑπηνέγκατε, καὶ πρὸς λῆξιν ἄπονον, ἐσκηνώσατε εὐφραινόμενοι.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="f772c189-6563-4924-9335-5765de922bc9">
Κύματα τῶν βασάνων, ὑπερνηξάμενοι, κυβερνήσει τοῦ Λόγου πανεύφημοι, Χριστοῦ Ἀθληταί, λιμένας ἐφθάσατε οὐρανίους, θείας γαλήνης ὄντως ἐπαπολαύοντες.
</p>
<p style="red" uuid="">
Σταυροθεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="892cdb5e-fc85-4233-987e-ba28d88b1bd7">
Ὅτε τὸν ἐκ γαστρός σου, τεχθέντα Κύριον, κατενόησας ξύλῳ ἀδίκως ἀνυψούμενον, Παρθένε ἐδάκρυσας, καὶ τούτου ὕμνησας ὄντως, τὴν ἄπειρον συγκατάβασιν.
</p>
<p style="red" uuid="">
Κανὼν τῆς Ὑπεραγίας Θεοτόκου. οὗ ἡ Ἀκροστιχίς.
</p>
<p style="" uuid="7f52e815-37ad-4bf2-8934-213a58c6af9f">
Πέμπτον πέφυκεν ᾆσμα νῦν τῇ Παρθένῳ.
</p>
<p style="red" uuid="">
Εἱρμὸς ὁ αὐτὸς
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="874b0883-1025-4ad6-87a5-067e9f1c5ad6">
Πύλη τῆς θείας δόξης ἡ διανοίξασα, Παραδείσου τὴν πύλην, τῆς μετανοίας πύλας μοι, διάνοιξον δέομαι, καὶ τὸν νοῦν μου φώτισον, τοῦ ὑμνεῖν σε θεοχαρίτωτε.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="47fead97-a721-4d7e-8eeb-41ba22814308">
Ἔστησας τοῦ θανάτου τὴν ῥύμην, τέξασα τὸν ζωῆς, καὶ θανάτου δεσπόζοντα Πανάμωμε, αὐτὸν οὖν ἱκέτευε, τὰ νεκροῦντα πταίσματα, τὴν ψυχήν μου στῆσαι, καὶ σῶσαί με.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="17967d98-7701-40da-ab1d-7d8c41d1ad6b">
Μόνην ἐκ γενεῶν σε, τὴν καλλονὴν Ἰακώβ, ἐξελέξατο Λόγος, ὁ τῷ Πατρὶ συνάναρχος, καὶ σοῦ σεσωμάτωται, ἐξ αἱμάτων Δέσποινα, διασῴζων με μεσιτείαις σου.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="db97e165-b35b-4a78-bd29-b05c392aa5c9">
Πόκος καθάπερ ὄμβρον τὸν ἐπουράνιον, ἐπὶ σὲ κατελθόντα, κατεδέξω Πάναγνε· διὸ τὰ ὀμβρήματα, τῶν παθῶν μου ξήρανον, ἱκετεύω σε Μητροπάρθενε.
</p>
<p style="red" uuid="">
ᾨδὴ γ'
</p>
<p style="red" uuid="">
Ὁ Εἱρμὸς
</p>
<p style="" uuid="95a63f61-ec69-41e9-9c49-867f422a34dd">
Ὁ πήξας ἐπ' οὐδενός, τὴν γῆν τῇ προστάξει σου, καὶ μετεωρίσας ἀσχέτως βρίθουσαν, ἐπὶ τὴν ἀσάλευτον Χριστέ, πέτραν τῶν ἐντολῶν σου, τὴν Ἐκκλησίαν σου στερέωσον, μόνε ἀγαθὲ καὶ φιλάνθρωπε.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="845d227b-f65c-4963-b176-a873f324b467">
Σταυροῦσαι, καὶ παράδεισος πάλιν ἀνοίγεται, καὶ Λῃστὴς πρὸ πάντων χαίρων εἰσέρχεται, θνῄσκεις Ἰησοῦ μου, καὶ ἐχθρὸς ὁ πλάνος θανατοῦται, ὁ νεκρωθεὶς Ἀδάμ ζωοῦται δέ. Δόξα τῇ πολλῇ εὐσπλαγχνίᾳ σου.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="1b80d587-8805-4a25-b15a-d32242d4a5ee">
Μαραίνεις τῆς ἁμαρτίας, φλόγα σταυρούμενος, Ἰησοῦ ἐν ξύλῳ δι' ἀγαθότητα, λύεις τὴν ἀπάτην δεσμευθείς, γυμνούμενος ἐνδύεις, καταστολὴν δόξης τὸν ἄνθρωπον. Δόξα τῇ πολλῇ εὐσπλαγχνίᾳ σου.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="9d6d3093-27a8-4dea-bfa7-b869dcdb717f">
Ὁ δείξας ἀειφανεῖς, ἀστέρας τοὺς Μάρτυρας, ἀσεβείας σκότος διασκεδάζοντας, τούτων παρακλήσεσι Χριστέ, τὴν νύκτα τῶν παθῶν μου ἀποδίωξον, καὶ φώτισον, τήν ἐσκοτισμένην καρδίαν μου.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="4b5926a4-4784-4ea7-a644-610031a6ce36">
Νομίμως οἱ εὐκλεεῖς, ἠρίστευσαν Μάρτυρες, νομίμῳ πίστει ἐστεφανώθησαν, καὶ παρανομούντων τὰς βουλάς, ἐξέκλιναν ἐμφρόνως, καὶ τὴν τρυφὴν τὴν θείαν ἔλαβον, καὶ τοῦ Παραδείσου τὴν οἴκησιν.
</p>
<p style="red" uuid="">
Σταυροθεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="6121675f-2f47-4c91-87c8-6652adaf4dd0">
Ὑμνοῦσιν Ἀγγελικοί, χοροί σε Πανύμνητε, ἀσυγκρίτως τούτους τὴν ὑπερέχουσαν· τέτοκας Θεὸν γὰρ ἐν σαρκί, τὸν ξύλῳ τὴν κατάραν, τὴν ἐκ τοῦ ξύλου ἀφανίσαντα, καὶ τὴν εὐλογίαν πηγάσαντα.
</p>
<p style="red" uuid="">
Κανὼν τῆς Θεοτόκου
</p>
<p style="red" uuid="">
Εἱρμὸς ὁ αὐτὸς
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="87abb2cc-9b2a-47a4-938f-bae12d402e79">
Τῷ βέλει τῆς ἁμαρτίας, τραυματισθέντα με, τῷ ἐν σοὶ φαρμάκῳ ὅλον ὑγείωσον, καὶ τῆς συνεχούσης με Ἁγνή, ἀπάλλαξον ὀδύνης, τῶν ὀδυνῶν ἡ ἀπαλλάξασα, γένος τῶν ἀνθρώπων τῷ τόκῳ σου.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="7670ff8e-3736-43a8-bd06-0dfeefcd9d61">
Οἱ μάτην τὴν ταπεινήν, καρδίαν μου θλίβοντες, καὶ ἐπιζητοῦντες τοῦ θανατῶσαί με, Δέσποινα ἀόρατοι ἐχθροί, τῇ σῇ καταβληθέντες, ἐπιστασίᾳ διαμένουσιν, ἄπρακτοι, αἰσχύνης πληρούμενοι.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="f42b3e78-5224-47ca-bae5-d6b37505a48b">
Ναμάτων ζωοποιῶν με, πλήρωσον Δέσποινα, ἡ τὸ θεῖον ὕδωρ κόσμῳ πηγάσασα, τῶν ἀνομιῶν μου τοὺς δεινούς, ξηράνασα χειμάρρους, καὶ τῆς καρδίας μου τὰ κύματα, θείᾳ σου γαλήνῃ πραΰνουσα.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="b355b302-02c3-4ca4-8e53-dade8bd98556">
Παρῆλθον τὰ σκιωδῶς, τῷ νόμῳ τελούμενα· τὸν γὰρ νομοδότην Χριστὸν ἐκύησας, χάριν ἱλασμὸν καὶ φωτισμόν, ἡμῖν νομοθετοῦντα, καὶ τῆς κατάρας ἐξαιρούμενον, ἄχραντε Παρθένε πανύμνητε.
</p>
<p style="red" uuid="">
ᾨδὴ δ'
</p>
<p style="red" uuid="">
Ὁ Εἱρμὸς
</p>
<p style="" uuid="75c172c1-b6e9-46e7-8bcd-5a8be0f04330">
Τὴν θείαν ἐννοήσας σου κένωσιν, προβλεπτικῶς ὁ Ἀββακούμ, Χριστὲ ἐν τρόμῳ ἐβόα σοι· Εἰς σωτηρίαν λαοῦ σου, τοῦ σῶσαι τοὺς χριστούς σου ἐλήλυθας.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="aa784546-0223-4110-8b25-80279bcd8a55">
Ψυχῶν τὴν παντελῆ ἀπολύτρωσιν, περιποιούμενος Χριστέ, Πατρὸς εἰς χεῖρας παρέδωκας, τὴν παναγίαν ψυχήν σου, ἐν ξύλῳ ἑκουσίως κρεμάμενος.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="5dd612a9-ca9d-4112-be09-04f932d94e56">
Ὁ ἄδικος κριτὴς κατακρίνει σε, δικαιοκρῖτα Ἰησοῦ, τεθνᾶναι ξύλῳ κρεμάμενον, ὅπως ἡμᾶς δικαιώσῃς, ἀδίκῳ δυσμενεῖ ὑποκύψαντας.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="5a1a9627-4f95-4895-aebd-97d29b331a50">
Ἰδεῖν κατηξιώθητε Μάρτυρες, τὰ δι' αἰῶνος ἀγαθά, κινδύνοις πλείστοις καὶ θλίψεσι, καὶ ἀνηκέστοις βασάνοις, ἐν γῇ περιφανῶς ὁμιλήσαντες.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="7c2cc771-01eb-429a-a423-0f46777db766">
Χειμῶνα πειρασμῶν ὑπεξήλθετε, καὶ πρὸς τὸ ἔαρ ἀμοιβῶν, ἐπουρανίων ἐφθάσατε, καὶ τοῖς χοροῖς τῶν Ἀγγέλων, σεπτοὶ κατηριθμήθητε Μάρτυρες.
</p>
<p style="red" uuid="">
Σταυροθεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="2badd143-fee0-4862-9dee-171688095071">
Ῥομφαία Θεομῆτορ διῆλθέ σου, εὐλογημένη τὴν ψυχήν, ἡνίκα εἶδες σταυρούμενον, τὸν σὸν Υἱὸν καὶ εἰς χεῖρας, ψυχὴν τὰς πατρικὰς παραθέμενον.
</p>
<p style="red" uuid="">
Κανὼν τῆς Θεοτόκου
</p>
<p style="red" uuid="">
Εἱρμὸς ὁ αὐτὸς
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="9a0ec850-a1f2-4141-921e-09eae64cc818">
Ἐξ ἔργων σωτηρία οὐκ ἔστι μοι, ὑπὸ τὴν σκέπην σου· διό, ἐν πεποιθήσει προσέδραμον, ἀπεγνωσμένον με σῶσον, πρεσβείαις σου πανύμνητε Δέσποινα.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="676e3da3-96bb-48d9-b4be-8ce760b5d2aa">
Φωτὸς τὸ καθαρὸν ἐνδιαίτημα, Ἡλίου ὄχημα σεπτόν, τὴν σκοτισθεῖσαν καρδίαν μου, τῇ τῶν δεινῶν ἀμαυρώσει, καταύγασον καὶ σῶσόν με Δέσποινα.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="41aeee8b-c50f-476c-9fd3-27f5596dc633">
Ὑφάνασα ἱστὸν ἐξ αἱμάτων σου, παρθενικων τὸν οὐρανόν, νεφέλαις Κόρη ἐνδύοντα, καταστολὴν ἀφθαρσίας, ἀπάτῃ γυμνωθέντα με ἔνδυσον.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="a3423b5c-a4be-4c1f-a9d7-500fc39e2720">
Κοιλάδων τῶν τοῦ βίου ὡς κρίνον σε, ἀναλαβὼν ὁ πλαστουργός, ἐκ σοῦ τῷ κόσμῳ διέπνευσε, πνευματικὴν εὐωδίαν, Παρθένε Παναγία Θεόνυμφε.
</p>
<p style="red" uuid="">
ᾨδὴ ε'
</p>
<p style="red" uuid="">
Ὁ Εἱρμὸς
</p>
<p style="" uuid="3f9fa651-4163-471c-9e85-c81b85aa8965">
Ὁ ἀναβαλλόμενος φῶς ὡς ἱμάτιον, πρὸς σὲ ὀρθρίζω, καὶ σοὶ κραυγάζω, τὴν ψυχήν μου φώτισον, τὴν ἐσκοτισμένην, Χριστὲ ὡς μόνος εὔσπλαγχνος.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="69626e64-6049-410b-8747-1cb2793ca22d">
Ἵστασο κρινόμενος δικαιοκρῖτα Χριστέ, καὶ κατακρίνων σαρκὶ τὴν ἔχθραν, καλάμῳ τυπτόμενος, καὶ ἐλευθερίαν, τελείαν ὑπογράφων μοι.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="6717d77b-5e99-46d9-8d46-a25f5b979c84">
Σὲ ὡς ἐθεάσατο σαρκὶ κρεμάμενον, Χριστὲ ἐν ξύλῳ, τὸ φῶς εἰς σκότος, μετέβαλεν ἥλιος, καὶ γῆ ἐσαλεύθη, καὶ πέτραι διερράγησαν.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="64a85595-b752-4766-8e2a-eda4e7fa4ad6">
Τὰ τῆς γῆς πληρώματα καθηγιάσατε· ὡς πληρωταὶ γὰρ τῶν θείων νόμων, πανεύφημοι Μάρτυρες, τὴν ἁγιωσύνην, ἀθλοῦντες ἐκληρώσασθε.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="e5365f5e-45ea-465f-b3ba-75a5c6c46298">
Οἱ περικαλλέστατοι καὶ θεαυγέστατοι, οἱ θείαν δόξαν ἐνδεδυμένοι, καὶ ἀπογυμνώσαντες, ἐχθροῦ τὴν κακίαν, οἱ Μάρτυρες τιμάσθωσαν.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="ce383d68-8dd1-4f77-987c-e7aa246dc56c">
Σὲ τὴν Παναμώμητον Θεοῦ λοχεύτριαν, δι' ἧς κατάρα ἀπεστειρώθη, καὶ ἡ ἀπολύτρωσις καὶ ἡ εὐλογία, ἐδόθη μακαρίζομεν.
</p>
<p style="red" uuid="">
Κανὼν τῆς Θεοτόκου
</p>
<p style="red" uuid="">
Εἱρμὸς ὁ αὐτὸς
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="a2e44100-b595-4733-898b-24ac7b0d89db">
Εὕρω σε βοήθειαν, ἐξαιρουμένην με, ἐν ᾥρα δίκης τῆς καταδίκης, ὅτε ἐπὶ βήματος, τοῦ ἐκ σοῦ τεχθέντος, Παρθένε παραστήσομαι.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="ca9bc71e-ceb9-4d8d-ad0f-fbb62b3c13ad">
Νόμῳ με τροπούμενον, τῆς ἁμαρτίας Ἁγνή, καὶ ταῖς ἀπάταις τοῦ ἀλλοτρίου, συνεχῶς πλανώμενον, καὶ κρημνοῖς πταισμάτων, ὠθούμενον ἐπίστρεψον.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="ae53dab5-e763-4f89-8894-e44bfdbae65f">
Ἄνθρακα κυήσασα, ὃν ἐθεάσατο, ὁ Ἡσαΐας κατάφλεξόν μου, τὴν ὕλην Πανάμωμε, τῶν ἁμαρτημάτων, καὶ φώτισόν με δέομαι.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="971b8b09-f1c1-4e5e-94b9-d742ab2e97ae">
Σάρκα ἐξ αἱμάτων σου, Χριστῷ δανείσασα, τὰ σαρκικά μου Παρθένε πάθη, δι' ὅλου καθάρισον, καὶ τῆς ἀπαθείας, τὴν τρίβον μοι ὑπόδειξον.
</p>
<p style="red" uuid="">
ᾨδὴ ς'
</p>
<p style="red" uuid="">
Ὁ Εἱρμὸς
</p>
<p style="" uuid="f30b5969-1847-4a6e-bb69-ec86f10c81a6">
Μαινομένην κλύδωνι, ψυχοφθόρῳ Δέσποτα Χριστέ, τῶν παθῶν τὴν θάλασσαν κατεύνασον, καὶ ἐκ φθορᾶς, ἀνάγαγέ με ὡς εὔσπλαγχνος.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="846b1d6a-1b1c-42b3-91d6-4646effa94f4">
Ὑψωθεὶς μακρόθυμε, ἐπὶ ξύλου πάσας τοῦ ἐχθροῦ, τὰς ἐπάρσεις ἔπτωσας, καὶ ἔσωσας τοὺς πεσόντας, διὰ πολλὴν ἀγαθότητα.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="6e3345f7-512a-42ea-9a7a-03c7c281a855">
Ψυχαὶ τῶν Δικαίων σε, ἐπὶ ξύλου πάλαι τὴν ψυχήν, παραδόντα Δέσποτα, ὡς ᾔσθοντο αἰωνίων Λόγε, δεσμῶν ἀπελύοντο.
</p>
<p style="red" uuid="">
Μαρτυρικὸν
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="37d4098a-2cdb-4b5f-98a3-e0c22003301b">
Ὡς στερροὶ ἀδάμαντες, τῶν βασάνων πᾶσαν τὴν πυράν, καρτερίᾳ γνώμης ὑπηνέγκατε, καὶ τὸν ἐχθρόν, ταπεινωθέντες ἐπτώσατε.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="8e3fcc94-6285-4b5f-b468-25c5210e6417">
Θαυμαστὸς ὁ Τόκος σου, ὁ μεγάλα θαύματα ποιῶν, καὶ ἐν τοῖς Ἁγίοις δοξαζόμενος, Θεοτόκε μόνη, πανθαύμαστε Δέσποινα.
</p>
<p style="red" uuid="">
Κανὼν τῆς Θεοτόκου
</p>
<p style="red" uuid="">
Εἱρμὸς ὁ αὐτὸς
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="d0919607-8152-414a-860c-ae85be31fef2">
Μὴ καταπιέτω με, ῥαθυμίας Δέσποινα βυθός, ἁμαρτίας κῦμα μὴ καλύψῃ με, ἀλλὰ τῇ σῇ μόνῃ πρεσβείᾳ σωθήσομαι.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="dae19e31-c97e-4561-9b26-42af2c448076">
Ἀγαθὸν κυήσασα, εὐεργέτην καὶ δημιουργόν, παναγία Δέσποινα φιλάγαθε, τὴν ψυχήν μου, κεκακωμένην ἀγάθυνον.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="43655da9-354f-477d-8af0-7c21b7043c61">
Νόμῳ προετύπου σε, ἡ λυχνία τέξασαν τὸ φῶς, τὸ φωτίσαν Πάναγνε τὰ σύμπαντα· διὸ βοῶ· Ἐσκοτισμένον με φώτισον.
</p>
<p style="red" uuid="">
ᾨδὴ ζ'
</p>
<p style="red" uuid="">
Ὁ Εἱρμὸς
</p>
<p style="" uuid="49ea42b1-a551-4576-bffa-a9258b7b272c">
Ὁ ὑπερυψούμενος, τῶν Πατέρων Κύριος, τὴν φλόγα κατέσβεσε, τοὺς Παῖδας ἐδρόσισε, συμφώνως μελῳδοῦντας· ὁ Θεὸς εὐλογητὸς εἶ.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="bc717834-81c5-4dfc-ab0c-3663306863c9">
Ἔστεψαν ἀκάνθαις σε, Βασιλεῦ ἀθάνατε, δῆμος ὁ παράνομος, προρρίζους ἐκτέμνοντα, τῆς πλάνης τὰς ἀκάνθας, ὁ Θεὸς εὐλογητὸς εἶ.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="8b5ba21d-1ef6-4e84-9a6f-24a84bcbcf81">
Ἵνα ἐπενδύσῃς με, στολὴν Λόγε ἄφθαρτον, γυμνοῦσαι θελήματι, καὶ φέρεις ἐμπτύσματα, καὶ σταύρωσιν καὶ πάθος, ἀπαθὴς ὢν κατ' οὐσίαν.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="3029928e-c82e-47a4-88b1-371b4dbcffcb">
Σύμμορφοι γενόμενοι, παθημάτων Ἅγιοι, τοῦ πάντων δεσπόζοντος, εἰκότως ὑπάρχετε υἱοί, καὶ κληρονόμοι, Βασιλείας ἀσαλεύτου.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="46663e22-d06e-4c14-a7c9-368788fe2e8b">
Ξύλοις οὐκ ἐνείματε, σέβας ἀλογώτατον, τὸν ξύλῳ τανύσαντα, χεῖρας Χριστομάρτυρες, σεβόμενοι ὡς πάντων, Βασιλέα καὶ Δεσπότην.
</p>
<p style="red" uuid="">
Σταυροθεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="23b771fa-1e5c-4e3c-98a4-9ce7880b4b98">
Ξένη σου ἡ γέννησις, ὑπάρχει Πανάμωμε· Θεὸν γὰρ ἐγέννησας, τὸν ξύλῳ μαράναντα, τὴν φλόγα τῆς κακίας, καὶ φωτίσαντα τὸν κόσμον.
</p>
<p style="red" uuid="">
Κανὼν τῆς Θεοτόκου
</p>
<p style="red" uuid="">
Εἱρμὸς ὁ αὐτὸς
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="b7048908-12b0-433a-b3bd-770a229e1644">
Ὑμνῶ σε Πανάμωμε, Θεὸν ὑπερύμνητον· ἀσπόρως γὰρ ἔτεκες, θεοῦντα τοὺς μέλποντας, Παρθένε Παναγία, ὁ Θεὸς εὐλογητὸς εἶ.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="128011a2-74bc-4220-9d27-643bfe7d3ff4">
Νέκρωσον τὰ πάθη μου, ζωὴν ἡ κυήσασα, ἔγειρόν με κείμενον, ἐκ τάφου Θεόνυμφε, τοῦ τῆς ἀναισθησίας, ἵνα πόθῳ σε δοξάζω.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="5a5f89a6-e645-4681-93a7-e5c0aa3d5022">
Τὸν ἀπειροδύναμον, τὴν ἡμῶν ἀσθένειαν, φορέσαντα τέτοκας, Ἁγνή, ὃν ἱκέτευε, δεινῶς ἐξασθενοῦσαν, θεραπεῦσαι τὴν ψυχήν μου.
</p>
<p style="red" uuid="">
ᾨδὴ η'
</p>
<p style="red" uuid="">
Ὁ Εἱρμὸς
</p>
<p style="" uuid="d0449059-d1cf-48f1-8047-8a9896c7f6b3">
Σοὶ τῷ παντουργῷ, ἐν τῇ καμίνῳ Παῖδες, παγκόσμιον πλέξαντες, χορείαν ἔμελπον· Πάντα τὰ ἔργα, τὸν Κύριον ὑμνεῖτε, καὶ ὑπερυψοῦτε, εἰς πάντας τοὺς αἰῶνας.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="f210fa5f-aacc-461e-9752-4ed0c27d087a">
Ὕψιστε Θεέ, ἐπὶ Σταυροῦ ὑψώθης, χολὴν ποτιζόμενος, ὁ γλυκασμὸς τῆς ζωῆς, λόγχῃ κεντᾶσαι, ἐναποσφάττων ὄφιν, τὸν ἐν Παραδείσῳ, Ἀδὰμ καταβαλόντα.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="7d0f30da-e1db-4a2a-ac8f-96ba7fd8ed90">
Λύεις με δεσμῶν, τῆς ἁμαρτίας Λόγε, θελήσει δεσμούμενος, καὶ αἰωνίοις δεσμοῖς, Σῶτερ δεσμεύων τὸν δυσμενῆ Βελίαρ· ὅθεν σου δοξάζω, τὸ πάθος εἰς αἰῶνας.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="38ce7aa9-0f6e-496f-b89d-87440a17f0f4">
Ὤφθητε φωτός, ἐν μετοχῇ ἀΰλῳ, φῶτα ὄντες δεύτερα, ἅγιοι Μάρτυρες, σκότος τῆς πλάνης ἐξαίροντα, καὶ πάντων, πιστῶν τὰς καρδίας, φωτίζοντα ἐνθέως.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="8b50642f-7f66-4ffe-89ee-f57ea10c262e">
Ἱερουσαλήμ, τῆς ἄνω ἐλευθέρας, υἱοὶ χρηματίζετε, καταφαιδρύνοντες, τῶν πρωτοτόκων, Μάρτυρες Ἐκκλησίαν, καὶ ὑπερυψοῦντες, Χριστὸν εἰς τοὺς αἰῶνας.
</p>
<p style="red" uuid="">
Σταυροθεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="b88a1dea-b3f0-4418-9d70-a6f3500cd19f">
Ἵστασο Σταυρῷ, κατανοοῦσα Κόρη, πηγνύμενον Δέσποινα, Χριστὸν ὃν ἔτεκες· ὅθεν ἐβόας· Μὴ ἄτεκνόν με δείξῃς, ἄναρχε ἀνάρχου, Πατρὸς Υἱὲ καὶ Λόγε.
</p>
<p style="red" uuid="">
Κανὼν τῆς Θεοτόκου
</p>
<p style="red" uuid="">
Εἱρμὸς ὁ αὐτὸς
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="f1e18d29-d997-4323-82fe-64e7f9f8c3bd">
Ἡ περικαλλής, καὶ θεαυγὴς Παρθένος, καλῶς ταῖς ἰδέαις με, κάλλυνον φαίδρυνον, ὅπως κραυγάζω· Τὸν Κύριον ὑμνεῖτε, καὶ ὑπερυψοῦτε, εἰς πάντας τοὺς αἰῶνας.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="87aad123-a373-44cc-bade-79934d5c4ca5">
Πύλη τοῦ φωτός, τῆς μετανοίας πύλην, φωταυγῆ μοι ἄνοιξον, ἀποδεικνύουσα πᾶσαν εὐθεῖαν, ὁδὸν δικαιοσύνης, φέρουσαν εἰς θείου, θελήματος εἰσόδους.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="c7aca65e-ba81-4a1b-9ab8-8a28aaca5504">
Ἅγιον Ἁγνή, ὑπεραγία Λόγον, πιστοὺς ἁγιάζοντα, ἀρρήτως τέτοκας, τοῦτον δυσώπει, τὴν ταπεινὴν ψυχήν μου, νῦν καθαγιάσαι, κακίᾳ μιανθεῖσαν.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="0646584e-7330-4e1d-ab0d-231817e43ffd">
Ῥεῖθρον διαυγές, πηγὴ ἀθανασίας, ἐκ σοῦ προελήλυθεν, ἁγία Δέσποινα· ὅθεν βοῶ σοι· Τὰ ῥεῖθρα τῶν κακῶν μου, ξήρανον τοῖς ὄμβροις, τῆς σῆς Ἁγνὴ πρεσβείας.
</p>
<p style="red" uuid="">
ᾨδὴ θ'
</p>
<p style="red" uuid="">
Ὁ Εἱρμὸς
</p>
<p style="" uuid="15cdee9f-df06-4f57-bf46-a96a98500802">
Ἡσαΐα χόρευε, ἡ Παρθένος ἔσχεν ἐν γαστρί, καὶ ἔτεκεν Υἱὸν τὸν Ἐμμανουήλ, Θεόν τε καὶ ἄνθρωπον. Ἀνατολὴ ὄνομα αὐτῷ, ὃν μεγαλύνοντες, τὴν Παρθένον μακαρίζομεν.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="f0b88237-9d39-443b-a83d-3b4a0296b913">
Ὡς ἀμνὸς ἀνήρτησαι, ἐπὶ ξύλου Δέσποτα Χριστέ, τὰς σιαγόνας συνθλῶν, λύκου νοητοῦ, καὶ τούτου ἐκ στόματος, ἀφαρπάζων σοῦ τὰ λογικά, Δέσποτα πρόβατα, καὶ προσάγων τῷ Γεννήτορι.
</p>
<p style="red" uuid="">
Στίχ. Δόξα τῇ ἁγίᾳ Σταυρώσει σου Κύριε.
</p>
<p style="" uuid="d20bafbb-dc06-45f8-90b3-18cfd04a5954">
Στέφανον ἀκάνθινον, ἀνεδήσω οἷα Βασιλεύς, βασιλευόντων Χριστέ, τὰ τοῦ πονηροῦ, καθαίρων βασίλεια, καὶ ἐκ ῥιζῶν τέμνων ἀγαθέ, πλάνης τὴν ἄκανθαν· ὅθεν πίστει σε δοξάζομεν.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="09eae733-4019-4bf6-9a5b-1ad971ee5f2c">
Ἤστραψεν ὡς ἥλιος, ἡ βεβαία ἔνστασις ὑμῶν, καὶ πᾶσαν τῶν δυσμενῶν, ἔλυσεν ἀχλύν, Μάρτυρες ἀήττητοι, φωταγωγοὶ πάντων τῶν πιστῶν, πύργοι ἀκλόνητοι, εὐσεβείας ἀξιάγαστοι.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="4a7ff1ae-0f59-4e6f-bb0c-0fd67c54bcda">
Φάλαγξ θεοσύλλεκτος, στρατὸς θεῖος, δῆμος ἐκλεκτός, ἁγία παρεμβολή, ὤφθητε ὑμεῖς, Μάρτυρες πανεύφημοι, τοῦ πονηροῦ, τὰς παρεμβολάς, ἐξαφανίζοντες, τοῦ Σωτῆρος θείᾳ χάριτι.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="25d2eb37-abb4-4a49-b15b-6bc8b5ae0fe9">
Φυτουργὸν ἐκύησας, εὐσεβείας τὸν Δημιουργόν, φυτεύοντα ἐπὶ γῆς, γνῶσιν ἀληθῆ, καὶ τὴν ἐκβλαστήσασαν, ἀπὸ φυτοῦ, λύοντα ἀράν, ὃν μεγαλύνοντες, σὲ Παρθένε μακαρίζομεν.
</p>
<p style="red" uuid="">
Κανὼν τῆς Θεοτόκου
</p>
<p style="red" uuid="">
Εἱρμὸς ὁ αὐτὸς
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="7c355176-114c-4913-a379-102bf9ec19d6">
Θεμέλιον ἄσειστον, σωτηρίας τέτοκας Ἁγνή, ἐπὶ ὑδάτων τὴν γῆν, θείαις προσταγαῖς, τὸν θεμελιώσαντα, ἐν ᾧ ἡμᾶς, τοὺς εἰλικρινῶς, σὲ μακαρίζοντας, στηριχθῆναι καθικέτευε.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="2b00248c-9c02-4e78-81be-71d23c512ccd">
Ἐν ὁδῷ εἰρήνης με, προσταγμάτων θείων ἀπλανῶν, πορεύεσθαι ἀκλινῶς, ποίησον Ἁγνή, δαιμόνων τὸν τάραχον, καὶ τῶν παθῶν, τὰς ἐπαγωγάς, ἀποδιώκουσα, καὶ τόν νοῦν μου καταυγάζουσα.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="532ad11b-4d09-4c5a-a63b-6d6bf7e7bd1c">
Νυσταγμῷ κρατούμενον, ἀμελείας βλέπων ὁ ἐχθρός, ἐπέρχεται ἀναιδῶς, ὕπνῳ ἡδονῆς, ἐλπίζων συλῆσαί με, ἀλλ' αὐτή με, φύλαξον Ἁγνή, τῇ ἀκοιμήτῳ σου, μεσιτείᾳ Μητροπάρθενε.
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="11a3c996-b81a-4931-9bdc-375a03a7e267">
Ὡς αὐτοκατάκριτος, ἐννοῶ μου τῶν ἁμαρτιῶν, τὸ πλῆθος καὶ τὸ φρικτόν, βῆμα τοῦ Κριτοῦ, ἐν ᾧ μέλλω κρίνεσθαι, ἀλλ' ἡ κριτήν, τέξασα Θεόν, τότε με τήρησον, Θεοτόκε ἀκατάκριτον.
</p>
<p style="red" uuid="">
Ἀπόστιχα τῶν Αἴνων, Σταυρώσιμα
</p>
<p style="" uuid="a35bae54-c332-4ad1-b220-52ab21646cac">
Κύριε, ἐπὶ Μωϋσέως ποτὲ τοῦ Προφήτου, μόνον ὁ τύπος τοῦ Σταυροῦ σου δεικνύμενος, ἐνίκα τοὺς ἐχθρούς σου, νῦν δὲ αὐτὸν τὸν Σταυρόν σου κατέχοντες, βοήθειαν αἰτοῦμεν, κράτυνον τὴν Ἐκκλησίαν σου, καὶ δώρησαι τοῖς Βασιλεῦσιν ἡμῶν, ὡς Κωνσταντίνῳ τὸ τρόπαιον, διὰ πλῆθος ἐλέους φιλάνθρωπε.
</p>
<p style="red" uuid="">
Στίχ. α'. Ἐνεπλήσθημεν τὸ πρωῒ τοῦ ἐλέους σου, Κύριε, καὶ ἠγαλλιασάμεθα καὶ ηὐφράνθημεν ἐν πάσαις ταῖς ἡμέραις ἡμῶν. Εὐφρανθείημεν, ἀνθ΄ὧν ἡμερῶν ἐταπείνωσας ἡμᾶς, ἐτῶν, ὧν εἴδομεν κακά, καὶ ἴδε ἐπὶ τοὺς δούλους σου καὶ ἐπὶ τὰ ἔργα σου, καὶ ὁδήγησον τοὺς υἱοὺς αὐτῶν.
</p>
<p style="" uuid="7e3ad6f0-d4b6-4503-bf7b-af5d42508abb">
Ὁ Σταυρός σου Χριστέ, καὶ τοῦ ᾍδου κατήργησε τὸ κράτος, καὶ τὸ γένος διέσωσε τῶν ἀνθρώπων, καὶ ἐκ φθορᾶς τὸν κόσμον ῥυσάμενος, τῷ Λῃστῇ τὸν Παράδεισον ἤνοιξεν, ὃν προσκυνοῦντες, δοξάζομέν σε Σωτήρ, ἐλέησον ἡμᾶς.
</p>
<p style="red" uuid="">
Μαρτυρικὸν
</p>
<p style="red" uuid="">
Στίχ. β'. Καὶ ἔστω ἡ λαμπρότης Κυρίου τοῦ Θεοῦ ἡμῶν ἐφ' ἡμᾶς, καὶ τὰ ἔργα τῶν χειρῶν ἡμῶν κατεύθυνον ἐφ' ἡμᾶς, καὶ τὸ ἔργον τῶν χειρῶν ἡμῶν κατεύθυνον.
</p>
<p style="" uuid="696910ea-24ab-48ad-8563-4fde4a0aaf9c">
Οἱ Ἀθλοφόροι σου Κύριε, τὰς τάξεις τῶν ἀγγέλων μιμησάμενοι, ὡς ἀσώματοι ταῖς βασάνοις ἐνεκαρτέρησαν, μονολόγιστον ἐλπίδα ἔχοντες, τῶν ἐπηγγελμένων ἀγαθῶν τὴν ἀπόλαυσιν· ταῖς πρεσβείαις αὐτῶν, Χριστὲ ὁ Θεὸς ἡμῶν, τὴν εἰρήνην δώρησαι τῷ κόσμῳ σου, καὶ ταῖς ψυχαῖς ἡμῶν τὸ μέγα ἔλεος.
</p>
<p style="red" uuid="">
Δόξα... Καὶ νῦν... Σταυροθεοτοκίον
</p>
<p style="red" uuid="">
Μακαρίζομέν σε
</p>
<p style="" uuid="bddb21c9-0da4-4709-8b1c-05203640db22">
Ὡς ἀμνόν σε Λόγε, ἡ Ἀμνὰς καὶ Παρθένος, πρὸς σφαγὴν χωροῦντα, καθορῶσα ἐβόα· Ὢ ξένου τολμήματος! πῶς ἄνομοι σφάττουσι τὸν τοὺς ἀνθρώπους ζωοῦντα; Μέγα σου Υἱέ μου τὸ ἔλεος!
</p>
</section>
<section name="litourgia">
<p style="red" uuid="">
ΕΙΣ ΤΗΝ ΛΕΙΤΟΥΡΓΙΑΝ
</p>
<p style="red" uuid="">
Οἱ Μακαρισμοὶ
</p>
<p style="" uuid="64d233c3-e08b-4a30-9c51-4a2e3f561fcd">
Μακάριοι οἱ εἰρηνοποιοί, ὅτι αὐτοὶ υἱοὶ Θεοῦ κληθήσονται.
</p>
<p style="" uuid="192aff47-a9cd-497c-9268-902bb5c6baad">
Ὁ Λῃστὴς ἐν τῷ Σταυρῷ, Θεὸν εἶναί σε πιστεύσας Χριστέ, ὡμολόγησέ σε εἰλικρινῶς ἐκ καρδίας· Μνήσθητί μου Κύριε βοῶν, ἐν τῇ βασιλείᾳ σου.
</p>
<p style="" uuid="710f08ec-d28b-4050-8cc5-49f343200e8f">
Μακάριοι οἱ δεδιωγμένοι ἕνεκεν δικαιοσύνης, ὅτι αὐτῶν ἐστιν ἡ βασιλεία τῶν οὐρανῶν.
</p>
<p style="" uuid="78521553-6823-4b86-b786-e46be600b5ce">
Ἀναβὰς ἐν τῷ Σταυρῷ, πᾶσαν ἐκλόνησας δαιμόνων πληθύν, καὶ κατέρραξας τὸ ὀλέθριον κράτος, τοῦ τυράννου Δέσποτα Χριστέ, σώσας τὸ ἀνθρώπινον.
</p>
<p style="" uuid="e06768ef-7694-4b2e-9f16-31d9d58d1bca">
Μακάριοί ἐστε ὅταν ὀνειδίσωσιν ὑμᾶς, καὶ διώξωσι, καὶ εἴπωσι πᾶν πονηρὸν ῥῆμα καθ΄ὑμῶν ψευδόμενοι ἕνεκεν ἐμοῦ.
</p>
<p style="" uuid="7225fc07-d890-4a0d-99bc-55d68217a151">
Ἐκεντήθης τὴν πλευράν, κρουνοὺς ἀφέσεως πηγάσας μοι, προσηλώθης δὲ ἐπὶ ξύλου τὰς χεῖρας, ἐξηλώσας ἄπαν ἐμπαθές, τῶν ἀνθρώπων νόημα.
</p>
<p style="red" uuid="">
Μαρτυρικὸν
</p>
<p style="" uuid="25576aff-d30f-471c-a3cc-50da8d74726b">
Χαίρετε καὶ ἀγαλλιᾶσθε, ὅτι ὁ μισθὸς ὑμῶν πολὺς ἐν τοῖς οὐρανοῖς.
</p>
<p style="" uuid="f1a95f42-dcad-42d9-bb23-cc9fcb58dee4">
Μιμηταὶ τῶν τοῦ Χριστοῦ, παθῶν γενόμενοι μακάριοι, πᾶσαν βάσανον Ἀθλοφόροι Κυρίου, διελθόντες τῶν ἐν οὐρανοῖς, τερπνῶν ἠξιώθητε.
</p>
<p style="red" uuid="">
Δόξα...
</p>
<p style="" uuid="4c66c0f5-762b-4668-8ea2-2c3562264114">
Προσκυνοῦμέν σε πιστῶς, Θεὸν τὸν ἕνα ἐν προσώποις τρισί, τὴν ἀδιαίρετον, καὶ ὁμότιμον φύσιν, κράζοντές σοι· Δόξα σοι Μονάς, Τριὰς ὁμοούσιε.
</p>
<p style="red" uuid="">
Καὶ νῦν... Σταυροθεοτοκίον
</p>
<p style="" uuid="7d86b9aa-9e83-4abe-a6d3-5429d6d7bd62">
Παρισταμένη τῷ Σταυρῷ, Θεοχαρίτωτε, καὶ τὰς τοῦ Υἱοῦ τρώσεις βλέπουσα, τὴν ψυχὴν κατετρώθης, ἀνυμνοῦσα τούτου τὴν πολλὴν, ὄντως συγκατάβασιν.
</p>
</section>
</text>
</document>