<?xml version="1.0" encoding="UTF-8"?>
<document>
<text part="oct" title="ΤΡΙΤΗ Δ΄ ΗΧΟΣ">
<header>
<p style="red" uuid="">
ΤΡΙΤΗ Δ΄ ΗΧΟΣ
</p>
</header>
<section name="vespers">
<p style="red" uuid="">
Στιχηρὰ Κατανυκτικὰ Δεσποτικὰ
</p>
<p style="red" uuid="">
Ἦχος δ'
</p>
<p style="red" uuid="">
Ὁ ἐξ Ὑψίστου κληθεὶς
</p>
<p style="red" uuid="">
Στίχ. α'. Ἐὰν ἀνομίας παρατηρήσῃς, Κύριε, Κύριε τίς ὑποστήσεται; ὅτι παρὰ σοὶ ὁ ἱλασμός ἐστιν.
</p>
<p style="" uuid="95aaa13e-c8ef-4c1c-85b1-460867d0e725">
Τὴν Χαναναίαν ζηλώσασα ψυχή μου, ὄπισθεν κολλήθητι, Χριστῷ καὶ κράζε συχνῶς. Ἐλέησόν με, ὦ Δέσποτα, παῖδα οὐκ ἔχω, δαιμονιῶσαν σάρκα δὲ ἄτακτον, δίωξον τὴν πύρωσιν, ἐκ ταύτης δέομαι, καὶ καταπαύσας τὰ ἄτακτα, τῶν σκιρτημάτων, νεκρὰν τῷ φόβω σου ἀποτέλεσον, ταῖς ἱκεσίαις τῆς ἀχράντως σε, συλλαβούσης Χριστὲ καὶ τεκούσης σε, καὶ τῶν πάντων Ἁγίων, Εὐεργέτα πολυέλεε.
</p>
<p style="red" uuid="">
Στίχ. β'. Ἕνεκεν τοῦ ὀνόματός σου ὑπέμεινά σε, Κύριε, ὑπέμεινεν ἡ ψυχή μου εἰς τὸν λόγον σου, ἤλπισεν ἡ ψυχή μου ἐπὶ τὸν Κύριον.
</p>
<p style="" uuid="b4b7af91-a598-4332-b72a-86e796934ea7">
Τοῖς Νινευΐταις ποτὲ ἡμαρτηκόσιν, Ἰωνᾶν ἐξέπεμψας, Χριστὲ κηρῦξαι αὐτοῖς, οἳ μεταγνόντες μετέβαλον, θυμὸν εἰς οἶκτον ἀπολυτρούμενοι ἐξ ὀλεθρίου ὀργῆς· πέμψον οὖν Φιλάνθρωπε, τῷ ἀναξίω κᾀμοί, ἵν' ἐπὶ τὴν κραταιάν σου βοήθειαν, στρέψω, ἐξ ἀμετρήτων μου παραπτώσεων, καὶ μετανοίας εἰς τὰς τρίβους, ὁδηγηθῶ τε καὶ κλαύσω στενάζων πικρῶς, τῶν πολλῶν μου πταισμάτων, λυτρωθῆναι τῷ ἐλέει σου.
</p>
<p style="red" uuid="">
Στίχ. γ'. Ἀπὸ φυλακῆς πρωΐας μέχρι νυκτός, ἀπὸ φυλακῆς πρωΐας ἐλπισάτω Ἰσραὴλ ἐπὶ τὸν Κύριον.
</p>
<p style="" uuid="d3569033-a4a6-4f19-b608-78012d898cda">
Ὁ εἰς τὸν κόσμον ἐλθὼν διὰ τὸ σῶσαι, βροτοὺς ἁμαρτάνοντας, καὶ πρὸς μετάνοιαν, καλέσαι τούτους ὡς εὔσπλαγχνος, κᾀμὲ Οἰκτίρμον, τὸν ὑπὲρ πάντας σε παροργίσαντα, οἰκτείρησον, σῶσόν με, δι' ἀγαθότητα, καὶ πρὸς ὁδόν με ὁδήγησον, τῆς μετανοίας, καὶ λογισμόν μοι δὸς κατανύξεως, κατασκευάσας τὴν καρδίαν μου, ταπεινήν, καὶ ἁπλὴν ἀπερίεργον, καὶ πραεῖαν Σωτήρ μου, τῇ σῇ χάριτι ὡς εὔσπλαγχνος.
</p>
<p style="red" uuid="">
Ἔτερα Στιχηρὰ τοῦ Προδρόμου
</p>
<p style="red" uuid="">
Ἔδωκας σημείωσιν
</p>
<p style="red" uuid="">
Στίχ. δ'. Ὅτι παρὰ τῷ Κυρίῳ τὸ ἔλεος, καὶ πολλὴ παρ' αὐτῷ, λύτρωσις, καὶ αὐτὸς λυτρώσεται τὸν Ἰσραὴλ ἐκ πασῶν τῶν ἀνομιῶν αὐτοῦ.
</p>
<p style="" uuid="cd0f4c30-6462-4ca5-bfbf-d35a6e8ba7d6">
Τὴν ἀμαυρωθεῖσάν μου, ψυχὴν κακίᾳ τοῦ ὄφεως, Ἰωάννη μακάριε, φώτισον πρεσβείαις σου, καὶ εὐθείαις τρίβοις, ὁδήγησον βαίνειν, ταῖς εἰσαγούσαις πρὸς ζωήν, τὴν μακαρίαν καθικετεύω σε, ἵνα προθύμως πάντοτε, δοξολογῶ σε πανθαύμαστε, ὁ ἀχρεῖος οἰκέτης σου, ὡς τυχὼν τῆς αἰτήσεως.
</p>
<p style="red" uuid="">
Στίχ. ε'. Αἰνεῖτε τὸν Κύριον πάντα τὰ ἔθνη, ἐπαινέσατε αὐτόν, πάντες οἱ λαοί.
</p>
<p style="" uuid="89013358-ca49-4c16-ae78-8ee09e04fb96">
Τῆς στείρας ὡς βλάστημα, ὑπάρχων τίμιε Πρόδρομε, τὴν ψυχήν μου στειρεύουσαν, παντοίων ἐκ πράξεων, ἀγαθῶν παμμάκαρ, ποίησον εὐχαῖς σου, καρποὺς προσφέρειν τῷ Θεῷ, ἐν μετανοίᾳ καθικετεύω σε, ὅπως τὰς ἀριστείας σου, καὶ τὴν θερμὴν προστασίαν σου, μεγαλύνω σῳζόμενος, ὁ ἀχρεῖος οἰκέτης σου.
</p>
<p style="red" uuid="">
Στίχ. ς'. Ὅτι ἐκραταιώθη τὸ ἔλεος αὐτοῦ ἐφ' ἡμᾶς, καὶ ἡ ἀλήθεια τοῦ Κυρίου μένει εἰς τὸν αἰῶνα.
</p>
<p style="" uuid="d5699158-63c2-4c21-9525-d22d5b975491">
Κριτὰ δικαιότατε, καρδιογνώστα φιλάνθρωπε, καὶ Θεὲ ἀμνησίκακε, ἐν ὥρᾳ τῆς κρίσεως, μή με καταισχύνῃς, τὸν ἄσωτον Λόγε, ἀλλὰ τοῦ θείου Βαπτιστοῦ, σεπταῖς πρεσβείαις νῦν ἐπικάμφθητι, καὶ σῶσόν με τὸν δείλαιον, καθικετεύω καὶ δέομαι, Ἰησοῦ ὑπεράγαθε, ὁ Σωτὴρ τῶν ψυχῶν ἡμῶν.
</p>
<p style="red" uuid="">
Δόξα... Καὶ νῦν ... Θεοτοκίον ὅμοιον
</p>
<p style="" uuid="8aaa6bc7-34bd-4c33-bd04-e19a3d441f95">
Ἡσαῦ νέος γέγονα, πᾶσιν ἐν τρόποις Πανάχραντε, ἐμπαθὴς ὑπὲρ ἄνθρωπον, μόνος ὤφθην ἄθλιος, ἀρετῆς ἐνθέου, γυμνὸς μόνος ὅλος· τίς οὖν μὴ κλαύσει ἐπ' ἐμέ; τίς μὴ θρηνήσει μου τὴν ἀπώλειαν· διὸ πρὸ τέλους κράζω σοι· Ἥμαρτον Δέσποινα, σῶσόν με, ὥσπερ ἔσωσε πρότερον, ὁ Υἱός σου τὸν Ἄσωτον.
</p>
<p style="red" uuid="">
Ἀπόστιχα Κατανυκτικὰ
</p>
<p style="" uuid="65b50907-fb9b-4d1c-bb3e-6770bf18e919">
Ἤθελον δάκρυσιν ἐξαλεῖψαι, τῶν ἐμῶν πταισμάτων Κύριε τὸ χειρόγραφον, καὶ τὸ ὑπόλοιπον τῆς ζωῆς μου, διὰ μετανοίας εὐαρεστῆσαί σοι, ἀλλ' ὁ ἐχθρὸς ἀπατᾷ με, καὶ πολεμεῖ τὴν ψυχήν μου, Κύριε, πρὶν εἰς τέλος ἀπόλωμαι, σῶσόν με.
</p>
<p style="red" uuid="">
Στίχ. Α'. Πρὸς σὲ ᾖρα τοὺς ὀφθαλμούς μου, τὸν κατοικοῦντα ἐν τῷ οὐρανῷ. Ἰδού, ὡς ὀφθαλμοὶ δούλων εἰς χεῖρας τῶν κυρίων αὐτῶν, ὡς ὀφθαλμοὶ παιδίσκης εἰς χεῖρας τῆς κυρίας αὐτῆς, οὕτως οἱ ὀφθαλμοὶ ἡμῶν πρὸς Κύριον τὸν Θεὸν ἡμῶν, ἕως οὗ οἰκτιρῆσαι ἡμᾶς.
</p>
<p style="" uuid="cec26f05-529a-4007-b28a-2d94266b51fb">
Τίς χειμαζόμενος καὶ προστρέχων, τῷ λιμένι τούτῳ οὐ διασῴζεται; ἢ τίς ὀδυνώμενος καὶ προσπίπτων, τῷ ἰατρείῳ τούτῳ οὐ θεραπεύεται; Δημιουργὲ τῶν ἁπάντων, καὶ Ἰατρὲ τῶν νοσούντων, Κύριε, πρὶν εἰς τέλος ἀπόλωμαι, σῶσόν με.
</p>
<p style="red" uuid="">
Μαρτυρικὸν
</p>
<p style="red" uuid="">
Στίχ. Β'. Ἐλέησον ἡμᾶς, Κύριε, ἐλέησον ἡμᾶς, ὅτι ἐπὶ πολὺ ἐπλήσθημεν ἐξουδενώσεως, ἐπὶ πλεῖον ἐπλήσθη ἡ ψυχὴ ἡμῶν, τὸ ὄνειδος τοῖς εὐθηνοῦσι, καὶ ἡ ἐξουδένωσις τοῖς ὑπερηφάνοις.
</p>
<p style="" uuid="5a22c192-4af2-40fe-ac45-cb584f225d76">
Ὁ τῶν ἁγίων Μαρτύρων, δεξάμενος τὴν ὑπομονήν, καὶ παρ' ἡμῶν δέχου τὴν ὑμνῳδίαν Φιλάνθρωπε, δωρούμενος ἡμῖν, ταῖς αὐτῶν ἱκεσίαις, τὸ μέγα ἔλεος.
</p>
<p style="red" uuid="">
Δόξα... Καὶ νῦν ... Θεοτοκίον
</p>
<p style="red" uuid="">
Ἔδωκας σημείωσιν
</p>
<p style="" uuid="42be2a79-aa3a-4d70-b232-95157dd3c918">
Σὲ τὸ καθαρώτατον, τοῦ Βασιλέως παλάτιον, δυσωπῶ Πολυΰμνητε, τὸν νοῦν μου καθάρισον, τὸν ἐσπιλωμένον, πάσαις πλημμελείαις, καὶ καταγώγιον τερπνόν, τῆς ὑπερθέου Τριάδος ποίησον, ὅπως τὴν δυναστείαν σου, καὶ τὴν πολλὴν εὐσπλαγχνίαν σου, μεγαλύνω σῳζόμενος, ὁ ἀχρεῖος οἰκέτης σου.
</p>
</section>
<section name="matins">
<p style="red" uuid="">
Μετὰ τὴν α' Στιχολογίαν
</p>
<p style="red" uuid="">
Καθίσματα Κατανυκτικὰ
</p>
<p style="red" uuid="">
Ἦχος δ'
</p>
<p style="" uuid="6ed48995-1015-421e-a778-afdc97736dea">
Τὴν ταπεινήν μου ψυχήν, ἐπίσκεψαι Κύριε, τὴν ἐν ἁμαρτίαις τὸν βίον ὅλον δαπανήσασαν, ὃν τρόπον τὴν Πόρνην, δέξαι κᾀμέ, καὶ σῶσόν με.
</p>
<p style="" uuid="79e56a4c-5e4f-4af4-b68d-4050b63f9cee">
Διαπλέων τὸ πέλαγος τῆς παρούσης ζωῆς, ἐνθυμοῦμαι τὴν ἄβυσσον τῶν πολλῶν μου κακῶν, καὶ μὴ ἔχων τὸν κυβερνήτην λογισμόν, τὴν τοῦ Πέτρου σοι προσφθέγγομαι φωνήν. Σῶσόν με Χριστέ, σῶσόν με, ὡς φιλάνθρωπος.
</p>
<p style="red" uuid="">
Δόξα... Καὶ νῦν ... Θεοτοκίον
</p>
<p style="" uuid="5082c3d0-168b-4381-b9e3-ff1f804e2fbf">
Τὸν Λόγον τοῦ Πατρός, Χριστὸν τὸν Θεὸν ἡμῶν, ἐκ σοῦ σαρκωθέντα ἔγνωμεν, Θεοτόκε Παρθένε, μόνη ἁγνή, μόνη εὐλογημένη· διὸ ἀπαύστως σὲ ἀνυμνοῦντες μεγαλύνομεν.
</p>
<p style="red" uuid="">
Μετα τὴν β' Στιχολογίαν
</p>
<p style="red" uuid="">
Καθίσματα ἕτερα
</p>
<p style="" uuid="0c5b5469-1a8c-44e3-9c94-56300e3ff610">
Ἐννοῶν τὸ πέλαγος τῶν πολλῶν μου πταισμάτων, οὐ τολμῶ ἀτενίσαι, καὶ αἰτῆσαι τὴν συγχώρησιν, ἀλλὰ δός μοι κατάνυξιν πρὸς μετάνοιαν, Κύριε καὶ σῶσόν με.
</p>
<p style="red" uuid="">
Κατεπλάγη Ἰωσὴφ
</p>
<p style="" uuid="4ba51da2-cb3d-4e36-ba45-f7d69b4bc37f">
Τῇ ἀχλύϊ τῶν παθῶν, καὶ τῶν τοῦ βίου ἡδονῶν, σκοτιζόμενος ὁ νοῦς, τῆς ταλαιπώρου μου ψυχῆς, πρὸς λογισμὸν κατανύξεως οὐκ ἔρχεται, ἀλλ' οἴκτειρον Σωτήρ, κᾀμὲ τὸν δείλαιον, καὶ δός μοι λογισμὸν κατανύξεως, ἵνα κᾀγὼ πρὸ τέλους ἐκβοήσω, τῇ εὐσπλαγχνίᾳ σου Κύριε, Χριστὲ Σωτήρ μου, ἀπεγνωσμένον, σῶσόν με τόν ἀνάξιον.
</p>
<p style="red" uuid="">
Δόξα... Καὶ νῦν ... Θεοτοκίον
</p>
<p style="" uuid="2a376f6e-ea4b-440b-97d8-df3f91ba3f4c">
Σὲ μεγαλύνομεν Θεοτόκε βοῶντες· Χαῖρε ἀδύτου φωτὸς Νεφέλη, αὐτὸν βαστάσασα ἐν κόλποις, τῆς δόξης τὸν Κύριον.
</p>
<p style="red" uuid="">
Μετὰ τὴν γ' Στιχολογίαν
</p>
<p style="red" uuid="">
Καθίσματα Κατανυκτικὰ
</p>
<p style="red" uuid="">
Ταχὺ προκατάλαβε
</p>
<p style="" uuid="53604236-3a25-40b1-b6be-5fcb832d58a7">
Τρυγὼν ἡ φιλέρημος, ὁ ἱερὸς Βαπτιστής, κηρύξας μετάνοιαν, καὶ φανερώσας Χριστόν, γενόμενον ἄνθρωπον, πάντων ἁμαρτανόντων, ἐγεννήθη προστάτης, πᾶσι χειμαζομένοις βοηθῶν ἀενάως. Αὐτοῦ ταῖς ἱκεσίαις Χριστέ, σῶσον τὸν κόσμον σου.
</p>
<p style="red" uuid="">
Μαρτυρικὸν
</p>
<p style="" uuid="6fa5b156-94eb-4634-99ae-4d73b1f24ccc">
Σταυρὸν ὁπλισάμενοι, οἱ Ἀθλοφόροι σου, ἐνίκησαν τὰ μηχανήματα, τοῦ ἀρχεκάκου ἐχθροῦ, Χριστὲ ὁ Θεὸς ἡμῶν, ἔλαμψαν ὡς φωστῆρες, τοὺς βροτοὺς ὁδηγοῦντες, νέμουσι τὰς ἰάσεις, τοῖς ἐν πίστει αἰτοῦσιν. Αὐτῶν ταῖς ἱκεσίαις, σῶσον τὰς ψυχὰς ἡμῶν.
</p>
<p style="red" uuid="">
Δόξα... Καὶ νῦν ... Θεοτοκίον
</p>
<p style="" uuid="a65d6be0-77ce-47c2-8785-7a703f2ce339">
Ἡ μόνη κυήσασα, τὸν ποιητὴν τοῦ παντός, ἡ μονη κοσμήσασα, τὴν ἀνθρωπότητα, τῷ τόκῳ σου Ἄχραντε, ῥῦσαί με τῶν παγίδων, τοῦ δολίου Βελίαρ, στῆσόν με ἐπὶ πέτραν, τῶν Χριστοῦ θελημάτων, αὐτὸν ἐκδυσωποῦσα ἐκτενῶς, ὃν ἐσωμάτωσας.
</p>
<p style="red" uuid="">
Κανὼν Κατανυκτικὸς οὗ ἡ ἀκροστιχὶς ἄνευ Εἱρμῶν καὶ Θεοτοκίων
</p>
<p style="" uuid="5f698570-d214-4f58-af49-da50044dc3fc">
Καθαρτικοῖς με δάκρυσιν πλῦνον, Λόγε.Ποίημα Ἰωσήφ.
</p>
<p style="red" uuid="">
ᾨδὴ α' Ἦχος δ'
</p>
<p style="red" uuid="">
Ὁ Εἱρμὸς
</p>
<p style="" uuid="514ea2aa-0e93-4ad2-a01c-112b7431b731">
Ὁ πατάξας Αἴγυπτον, καὶ Φαραὼ τὸν τύραννον, βυθίσας ἐν θαλάσσῃ, λαὸν διέσωσας δουλείας, Μωσαϊκῶς ᾄδοντα, ᾠδὴν ἐπινίκιον, ὅτι δεδόξασται.
</p>
<p style="red" uuid="">
Στίχ. Δόξα σοι, ὁ Θεὸς ἡμῶν δόξα σοι.
</p>
<p style="" uuid="57daaaff-8055-4302-8ed9-6fcca920dae7">
Κεκρυμμένως πράττοντα, ἔργα τοῦ σκότους Κύριε, μὴ φανερῶς ἐλέγξῃς, μὴ στηλιτεύσῃς ἐπὶ πάντων, ἀλλὰ φωτὶ λάμπρυνον γνησίας μετανοίας, Σωτὴρ καὶ σῶσόν με.
</p>
<p style="red" uuid="">
Στίχ. Δόξα σοι, ὁ Θεὸς ἡμῶν δόξα σοι.
</p>
<p style="" uuid="c244e354-7cba-4457-a456-69112eebe1b6">
Ἁμαρτίας πάντοτε, ἐφ' ἁμαρτίας Δέσποτα, ὁ ἄσωτος συνάπτω, καὶ οὐκ αἰσθάνομαι τοῦ φόβου, τοῦ σοῦ ποτὲ Κύριε· διό με πρὸ τοῦ τέλους σῶσον, οἰκτείρησον.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="fb4fb191-1530-4f1d-87a7-61f1f691d2b7">
Θυρεῷ σκεπόμενοι, τῆς εὐσεβείας Ἅγιοι, κατέχοντες ὡς ξίφος Σταυροῦ τὸ ὅπλον, πρὸς τὴν πάλην τοῦ δυσμενοῦς, ἔνδοξοι ἐξήλθετε, καὶ τοῦτον κατηδαφίσατε.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="06378cff-f6c3-4288-a337-2894981dcd6b">
Αἱμοβόρους λέοντας, καὶ ξίφη κατατέμνοντα, καὶ βράσματα λεβήτων, ξεσμοὺς ὀνύχων, σπαθισμούς τε καὶ ἀλγεινά, βάσανα, οἱ Μάρτυρες, οἱ θεῖοι οὐκ ἐπτοήθησαν.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="80678f88-7e37-4810-b0d5-541a1a1b98e0">
Τὴν Σκηνὴν τὴν ἄχραντον, καὶ κιβωτὸν καὶ τράπεζαν, τὸ ὄρος οὗ ἐτμήθη, ἄνευ χειρὸς ἀνθρώπου, λίθος ὁ τοῦ παντὸς Κύριος, Μαρίαν τὴν Παρθένον, ὕμνοις τιμήσωμεν.
</p>
<p style="red" uuid="">
Κανὼν τοῦ Προδρόμου, οὗ ἡ Ἀκροστιχίς:
</p>
<p style="" uuid="b0e641d6-5a48-4bd0-a990-5f0d6c8c8ab2">
ᾨδὴν πλέκω σοι εὐκτικήν, μάκαρ πόθῳ. Ἰωσήφ.
</p>
<p style="red" uuid="">
Ὁ Εἱρμὸς
</p>
<p style="" uuid="aa455691-7f8d-4637-9add-49d97c63e74a">
Τριστάτας κραταιούς, ὁ τεχθεὶς ἐκ παρθένου, ἀπαθείας ἐν βυθῷ, ψυχῆς τὸ τριμερές, καταπόντισον δέομαι, ὅπως σοι ὡς ἐν τυμπάνῳ τῇ νεκρώσει τοῦ σώματος, ἐπινίκιον ᾄσω μελῴδημα.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="c2034d4f-351c-435e-bbfc-89425138a186">
Ὡς μέγιστος ἀστήρ, τοῦ Ἡλίου προτρέχων, κατεφώτισας τὴν γῆν, ταῖς λάμψεσι ταῖς σαῖς, Βαπτιστά· ὅθεν κράζω σοι· Φώτισόν μου τὴν καρδίαν, ταῖς δειναῖς ἀμαυρότησι, τῶν ἀπείρων πταισμάτων τυφλώττουσαν.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="c2569f5d-b326-47d6-90c7-ab607d1330d7">
Διέλυσας ποτέ, ἐν τῷ τίκτεσθαι μάκαρ, τῆς στειρώσεως δεσμά· διό σε δυσωπῶ, τὴν ἀκάρπως στειρεύουσαν, πάθεσι ψυχήν μου δεῖξον, ταῖς εὐχαῖς σου κατάκαρπον, ἀρετῶν εὐτεκνίαν προσφέρουσαν.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="53206eb3-55e5-48dc-a1d2-2a8dd630f38e">
Ηὐτρέπισας ὁδόν, Ἠλιοὺ ἐν δυνάμει, προελθὼν τῷ Λυτρωτῇ, πρὸς ὅρμον τῆς ψυχῆς, τὰς κινήσεις κατεύθυνον, σκῶλον ἅπαντα καί, λίθον, ἐμπαθείας ἀοίδιμε, Βαπτιστὰ ὑπεξαίρων πρεσβείαις σου.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="ff207ef5-6cd4-408e-867a-b64e28558823">
Νεφέλη φωτεινή, τῆς ψυχῆς μου τὰ νέφη, τὰ πολλὰ καὶ χαλεπά, ταῖς σαῖς φωτιστικαῖς μεσιτείαις διάλυσον· ὅπως ἴδω τὰς ἀκτῖνας, τοῦ ἐκ σοῦ ἀνατείλαντος, καὶ φωτὶ φῶς προσλάβωμαι ἄδυτον.
</p>
<p style="red" uuid="">
ᾨδὴ γ'
</p>
<p style="red" uuid="">
Ὁ Εἱρμὸς
</p>
<p style="" uuid="6c3ab72f-2b32-49b9-8cee-884cd5ac01de">
Ὁ στερεῶν βροντὴν καὶ κτίζων πνεῦμα, στερέωσόν με Κύριε, ἵνα ὑμνῶ σε εἰλικρινῶς, καὶ ποιῶ τὸ θέλημά σου, ὅτι οὐκ ἔστιν Ἅγιος, ὡς σὺ ὁ Θεὸς ἡμῶν.
</p>
<p style="red" uuid="">
Στίχ. Δόξα σοι, ὁ Θεὸς ἡμῶν δόξα σοι.
</p>
<p style="" uuid="627adfba-9076-471c-b19d-93192decc2e3">
Ὁ τῶν τυφλῶν τὰ ὄμματα φωτίσας, τοὺς ὀφθαλμούς μου φώτισον, ἐσκοτισμένους ταῖς ἡδοναῖς, καὶ τοῦ βίου ταῖς φροντίσι, καὶ μηδαμοῦ τοῖς κρίμασι, τοῖς σοῖς ἀτενίζοντας.
</p>
<p style="red" uuid="">
Στίχ. Δόξα σοι, ὁ Θεὸς ἡμῶν δόξα σοι.
</p>
<p style="" uuid="57249897-eb84-4f42-bbaf-ffd04398d7f7">
Ἴδε καιρός, ἀνάνηψον ψυχή μου, ἐκ τῶν κακῶν ὧν ἔπραξας, καὶ τῷ Δεσπότῃ καὶ λυτρωτῇ, ἀναβόησον ἐν φόβῳ· Τῆς μετανοίας πύλας μοι, Χριστέ, ἀναπέτασον.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="806cb7e9-88d1-4936-b3dc-36275f98ebd0">
Σεσοβημένος ὤφθη ὁ Βελίαρ, τοῖς θείοις ἀγωνίσμασι τῶν Ἀθλοφόρων, καὶ ὑπ' αὐτῶν συμπατούμενος ὁρᾶται, νεκρὸς καὶ ἀνενέργητος, ὁ πρῴην καυχώμενος.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="3a3384ce-ae63-4260-b258-20e3c6fc84db">
Μαρτυρικῶς τὸν δρόμον διανύσας, ὁ τῶν Ἁγίων σύλλογος, τὰς μυριάδας τῶν νοητῶν Αἰθιόπων, θείῳ σθένει ὡς ἀληθῶς διέκοψε, καὶ δόξης ἐπέτυχε.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="e1bb4834-26fa-413d-94d7-11e3a3ffa24d">
Τῶν προπατόρων ἔλυσας τὴν λύπην, χαρὰν ἡμῖν κυήσασα, τὸν ζωοδότην, καὶ Λυτρωτήν, Παναγία Θεοτόκε, ὃν ἐκτενῶς ἱκέτευε, σωθῆναι τὰς ψυχὰς ἡμῶν.
</p>
<p style="red" uuid="">
Κανὼν τοῦ Προδρόμου
</p>
<p style="red" uuid="">
Ὁ Εἱρμὸς
</p>
<p style="" uuid="af9cf209-0a30-4b79-acf7-53fdc60905df">
Τόξον δυνατῶν ἠσθένησε, καὶ οἱ ἀσθενοῦντες περιεζώσαντο δύναμιν· διὰ τοῦτο ἐστερεώθη, ἐν Κυρίῳ ἡ καρδία μου.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="3492dcf4-b82a-4697-a1ea-729573d646cf">
Πᾶσαν ἀρετὴν ἐξήσκησας, πᾶσαν ἁμαρτίαν ἀπὸ καρδίας ἐμίσησας, καὶ τὴν τρίβον τῆς μετανοίας, τοῖς ἀνθρώποις μάκαρ ἔδειξας.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="14b30340-dcec-4bf4-accb-da104fe58747">
Λόγου σαρκωθέντος Προδρομος, μέγιστος ἐδείχθης, καὶ διὰ τοῦτο σοῦ δέομαι, τῶν ἀλόγων παθῶν με ῥῦσαι, ὁδηγῶν με πρὸς μετάνοιαν.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="7d6c76bf-6ceb-48c5-9a5d-4750714f47aa">
Ἔτι ἐνδημῶν τῷ σώματι, βίον Ἀσωμάτων ἐπεδείκνυσο Πρόδρομε, ὂν μιμεῖσθαι ἡμᾶς εὐχαῖς σου, ἐνδυνάμωσον δεόμεθα.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="825f20d0-1190-4415-b400-35b06bca3e2a">
Κόσμος διὰ σοῦ ἠλέηται, ὁ τῇ παραβάσει ἀχρειωθεὶς Μητροπάρθενε· διὰ τοῦτο ᾠδαῖς ᾀσμάτων, κατὰ χρέος μακαρίζει σε.
</p>
<p style="red" uuid="">
ᾨδὴ δ'
</p>
<p style="red" uuid="">
Ὁ Εἱρμὸς
</p>
<p style="" uuid="6351bd92-6446-45ae-97a1-96245fd9559e">
Εἰσακήκοα ὁ Θεός, τὴν ἀκοήν σου καὶ ἐφοβήθην, κατενόησα τὰ ἔργα σου, ὁ Προφήτης ἔλεγε· καὶ ἐδόξασά σου τὴν δύναμιν.
</p>
<p style="red" uuid="">
Στίχ. Δόξα σοι, ὁ Θεὸς ἡμῶν δόξα σοι.
</p>
<p style="" uuid="79f3de48-1ab6-4c9e-a36a-0894e08f69ad">
Ἐγυμνώθην τῶν ἀρετῶν, καὶ τὴν κακίαν ἐνεδυσάμην, καὶ ἰδοὺ αἰσχύνης πέπλησμαι, Ἰησοῦ φιλάνθρωπε, καταστολαῖς ἐνθέοις με φαίδρυνον.
</p>
<p style="red" uuid="">
Στίχ. Δόξα σοι, ὁ Θεὸς ἡμῶν δόξα σοι.
</p>
<p style="" uuid="573b01cc-12e6-47c2-b51c-4858adf6f992">
Διαπλέων τῆς κοσμικῆς, θαλάσσης Λόγε, τὸν πλοῦν ῥαθύμως, ναυαγίῳ περιέπεσα, ἡδονῶν τοῦ σώματος, πρὸς μετανοίας ὅρμον με ἴθυνον.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="1fa65173-8104-44d6-ab72-12d55699bbfb">
Ἀπεκάθηραν ἀληθῶς, τὴν σηπεδόνα τῆς ἁμαρτίας, καρτερίας θείῳ ἄλατι, οἱ γενναῖοι Μάρτυρες, καὶ σωτηρίαν πᾶσιν ἐβράβευσαν.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="0add87a3-7abd-45ab-a886-fef5a6e5a6a7">
Κυλιόμενοι ἐπὶ γῆς, καθάπερ λίθοι οἱ Ἀθλοφόροι, τὰ τῆς πλάνης ὀχυρώματα, παντελῶς συνέτριψαν. Αὐτῶν πρεσβείαις Κύριε σῶσον ἡμᾶς.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="03a22444-1580-49d7-95e3-e2025e58759c">
Σωτηρίαν σε ἐν παντί, καιρῷ καὶ τόπῳ ἐπικαλοῦμαι, μὴ παρίδῃς με Πανάμωμε, ἡ Θεὸν κυήσασα, τὸν λυτρωτὴν ὁμοῦ καὶ Σωτῆρά μου.
</p>
<p style="red" uuid="">
Κανὼν τοῦ Προδρόμου
</p>
<p style="red" uuid="">
Ὁ Εἱρμὸς
</p>
<p style="" uuid="40b1cb5d-ef9f-4edb-a5ae-d88fb58267c6">
Δι' ἀγάπησιν Οἰκτίρμον τῆς σῆς εἰκόνος, ἐπὶ Σταυροῦ σου ἔστης, καὶ ἐτάκησαν ἔθνη· σὺ γὰρ εἶ φιλάνθρωπε, ἰσχύς μου καὶ ὕμνησις.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="c3e4368f-1501-4f9d-bbd5-87c861cab0f4">
Ὡς τρυγόνα σε τὸ ἔαρ τῆς ἀληθείας, παναληθέσι λόγοις, προμηνύουσαν κόσμῳ, γνόντες μακαρίζομεν, ἀοίδιμε Πρόδρομε.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="20ffb71e-fe04-4ece-958d-746467e124a9">
Συντριβέντα με τοῦ πλάνου ταῖς ἐπηρείαις, τῆς Παλαιᾶς μεσίτης, καὶ τῆς Νέας ὑπάρχων, ὅλον ἀνακαίνισον, πρεσβείαις σου Πρόδρομε.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="443eb4d8-83f9-442a-9709-fcbbc495e40a">
Ὁ τὴν ἔρημον οἰκήσας ἀμεμπτῳ βίῳ, ἐρημωμένον πάσῃ, παραβάσει τὸν νοῦν μου, θείαις ἀνακαίνισον, πρεσβείαις σου Πρόδρομε.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="f0d934a3-0dc1-4214-bc64-95c95dea56e9">
Ἱλασμὸς ἡμῖν καὶ λύτρωσις ἐγνωρίσθη, ὁ σὸς Υἱὸς Παρθένε, ὃν ἱκέτευε σῶσαι, τοὺς ἐν κατανύξει σε, ψυχῆς μακαρίζοντας.
</p>
<p style="red" uuid="">
ᾨδὴ ε'
</p>
<p style="red" uuid="">
Ὁ Εἱρμὸς
</p>
<p style="" uuid="aa2f491f-db08-4a3c-acfe-2c4a17cc6071">
Ἀνάτειλόν μοι Κύριε, τὸ φῶς τῶν προσταγμάτων σου, ὅτι πρὸς σὲ Χριστέ, τὸ πνεῦμά μου, ὀρθρίζει καὶ ὑμνεῖ σε· σὺ γὰρ πέλεις μου Θεός, καὶ πρὸς σὲ κατέφυγον, τῆς εἰρήνης Βασιλεῦ.
</p>
<p style="red" uuid="">
Στίχ. Δόξα σοι, ὁ Θεὸς ἡμῶν δόξα σοι.
</p>
<p style="" uuid="91325c3b-3ea1-4ef7-8316-d4b4b94f3c87">
Ῥαθύμως διανύσαντα, τὸν βίον τὸν φθειρόμενον, καὶ ταῖς ἀπάταις σκοτιζόμενον, τοῦ πλάνου καθ' ἑκάστην, Ἰησοῦ οἰκτείρησον, καὶ πρὸς φῶς ὁδήγησον, μετανοίας καὶ ζωῆς.
</p>
<p style="red" uuid="">
Στίχ. Δόξα σοι, ὁ Θεὸς ἡμῶν δόξα σοι.
</p>
<p style="" uuid="4a3f9226-50fe-4d3e-b7b3-03a5dc257796">
Ὑψώθη ἡ καρδία μου, ὑποβολαῖς τοῦ ὄφεως, καὶ κατηνέχθην πτῶμα μέγιστον, ἡ τῶν κατερραγμένων, Ἰησοῦ ἀνόρθωσις, ἐπίστρεψον σῶσόν με, διὰ πλῆθος οἰκτιρμῶν.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="bc501612-f14d-4b62-92ea-ae70a257705c">
Σταγόσι κατεσβέσατε, αἱμάτων τὴν πολύθεον, τῆς πλάνης κάμινον μακάριοι, καὶ ὄμβροις ἰαμάτων, φλογμὸν κατεπαύσατε, παθημάτων πάντοτε, τοῦ Σωτῆρος Ἀθληταί.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="4467deb9-7f97-4fcc-8c71-154932c8a2a5">
Ἱστάμενοι πρὸ βήματος, καὶ μάστιξι ξεόμενοι, καὶ κεφαλὰς ἀποτεμνόμενοι, καὶ πλήθει ὁμιλοῦντες, χαλεπῶν κολάσεων, ἀκλινεῖς ἐμείνατε, ἐπινεύσει θεϊκῇ.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="43fd100e-1998-4d8b-a5d7-fcf92a0f23d1">
Ἀνάτειλόν μοι Δέσποινα, ἀκτῖνα τοῦ ἐλέους σου, τῷ ἐν τῷ σκότει τῶν πταισμάτων μου, ὑπάρχοντι Παρθένε, καὶ πρὸς φῶς ὁδήγησον, μετανοίας Ἄχραντε, ἵνα πίστει σε ὑμνῶ.
</p>
<p style="red" uuid="">
Κανὼν τοῦ Προδρόμου
</p>
<p style="red" uuid="">
Ὁ Εἱρμὸς
</p>
<p style="" uuid="50214e50-eb5a-43eb-ae01-b0f6c70b83d6">
Τὸν φωτισμόν σου Κύριε, κατάπεμψον ἡμῖν, καὶ τῆς ἀχλύος ἡμᾶς τῶν πταισμάτων λῦσον ἀγαθέ, τὴν σὴν εἰρήνην οὐρανόθεν δωρούμενος.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="11b3dd9b-b132-4c51-9a5f-c723512154f3">
Ἐρημικοῖς με ἄνθραξι, παθῶν ἐπαγωγαῖς, ἐρήμου θρέμμα, πυρούμενον δρόσῳ, σοῦ τῶν πρεσβειῶν, τῆς τούτων βλάβης, διατήρησον ἄτρωτον.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="b11bf369-2726-4d5f-bfed-a9d67cc92d22">
Ὑπὸ τῆς σῆς βαπτίζεται, ἁγίας δεξιᾶς, Πατρὸς ἡ θεία, παμμάκαρ δεξιά, σῴζουσα ἡμᾶς ταῖς σαῖς πρεσβείαις, ἀπὸ πάσης στενώσεως.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="ae160c18-3abd-4c54-8e8f-27a1a8ab602e">
Καταφυγήν σε Πρόδρομε, καὶ σκέπην κραταιάν, καὶ μέγα τεῖχος, πᾶς κόσμος σε ἔχει, λύτρωσαι ἡμᾶς ταῖς σαῖς πρεσβείαις, τῶν δεινῶν περιστάσεων.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="fce396ab-b6d0-4f4f-9985-760732317645">
Τὴν καλλονὴν ἠγάπησε, Θεός σε Ἰακώβ, Παρθένε Κόρη, ἐπικαλλωπίζων πάντας διὰ σοῦ ἀμαυρωθέντας, παραβάσει τὸ πρότερον.
</p>
<p style="red" uuid="">
ᾨδὴ ς'
</p>
<p style="red" uuid="">
Ὁ Εἱρμὸς
</p>
<p style="" uuid="21e0b99e-ab0c-4819-a6c7-642446f5f9df">
Ἐν πελάγει τοῦ βίου, ταῖς πράξεσί μου κατῆλθον εἰς βυθόν, ἀλλ' ὡς ἐκ κήτους Ἰωνᾶς, οὕτω βοῶ σοι· Ἐκ βυθοῦ τῶν κακῶν με ἀνάγαγε δέομαι, Υἱὲ τοῦ Θεοῦ καὶ Λόγε.
</p>
<p style="red" uuid="">
Στίχ. Δόξα σοι, ὁ Θεὸς ἡμῶν δόξα σοι.
</p>
<p style="" uuid="db45be49-7c29-4d97-8f57-ac8b8a8c7ca2">
Νυσταγμῷ ἀμελείας, κατεβαρύνθην ὁ τάλας τὴν ψυχήν, καὶ ἁμαρτίας ὕπνῳ κατηνέχθην, μετανοίας πρὸς φῶς με ἐξέγειρον Κύριε, καὶ τῇ σῇ εὐσπλαγχνίᾳ σῶσον.
</p>
<p style="red" uuid="">
Στίχ. Δόξα σοι, ὁ Θεὸς ἡμῶν δόξα σοι.
</p>
<p style="" uuid="65e7b8de-21fb-4f54-a804-5ab3a79d7740">
Πῶς ἐπτώθην ὁ τάλας; πῶς ἐμακρύνθην Θεοῦ τοῦ ἀγαθοῦ, πῶς οὐ λαμβάνω ἐν αἰσθήσει, τὸ φρικτὸν κριτήριον ἐκεῖνο, ἐν ᾧ μέλλῳ κρίνεσθαι; Ποιητά μου,
</p>
<p style="" uuid="6ad3561e-677d-49d6-9e83-3963c2e43957">
οἰκτείρησόν με.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="62976107-37ed-4d4f-95b4-6a33c3927dde">
Λύρα ὤφθητε ὄντως, ἀναφωνοῦσα μέλος σωτήριον ἀεί, καὶ καθηδύνουσα πιστῶν καρδίας, καὶ τὴν μέθην τῆς πλάνης, τελείως διώκετε, Ἀθληταὶ κατηγλαϊσμένοι.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="5ab5e654-b2b3-45a2-a2f9-99ffcdb39516">
Ὑπερβάντες τοὺς ὅρους, τοὺς ἀνθρωπίνους οἱ Μάρτυρες Χριστοῦ, τῇ πρὸς τὸν Κτίστην ἀνανεύσει θεϊκῇ, τῶν βασάνων τοὺς ἄθλους, ὑπέφερον χαίροντες, ὡς ἐν σώματι ἀλλοτρίῳ.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="170cf5f7-12e7-4148-a5ea-d13262c68d34">
Παναγία Παρθένε, προστασία ἁπάντων τῶν πιστῶν, πρόστηθι ῥῦσαί με ἀπειλῆς, καὶ σκότους, τοῦ φρικτοῦ κριτηρίου, ἐν ὥρᾳ τῆς κρίσεως, ἵνα πίστει ἀεὶ ὑμνῶ σε.
</p>
<p style="red" uuid="">
Κανὼν τοῦ Προδρόμου
</p>
<p style="red" uuid="">
Ὁ Εἱρμὸς
</p>
<p style="" uuid="5a4c82e1-fd2e-4343-b208-8064884d3d4a">
Ἦλθον εἰς τὰ βάθη τῆς θαλάσσης, καὶ κατεπόντισέ με, καταιγὶς πολλῶν ἁμαρτημάτων, ἀλλ' ὁ Θεός, ἐκ φθορᾶς ἀνάγαγε, τὴν ζωήν μου ὡς φιλάνθρωπος.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="ab0d220a-42e0-409f-832e-f46abcc1469c">
Ἵστασο βαπτίζων ἐν τοῖς ῥείθροις, τὸν ἁμαρτίας πάντων, τῶν ἀνθρώπων αἴροντα Δεσπότην, ὃν δυσωπεῖν μὴ ἐλλείπῃς Πρόδρομε, οἰκτειρῆσαι τὰς ψυχὰς ἡμῶν.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="b936f2bf-a855-4a63-beab-8c220bbcefed">
Κήρυξ ἀνεδείχθης μετανοίας, ἐν ᾗ συντήρησόν μου, τὴν καρδίαν κατεσπιλωμένην, ταῖς βλαβεραῖς ἁμαρτίαις Πρόδρομε, καὶ ἀνάνευσιν μὴ ἔχουσαν.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="7466bf97-ff09-4d5c-ab27-e6b9f8ddee9d">
Ἠχήσας ἐρήμοις ἐν ἀβάτοις, ψυχαῖς τοῦ Λόγου μάκαρ, τὴν ἐπίβασιν ἐλευσομένην· ὅθεν φωναῖς ἀσιγήτοις ἅπασα, Ἐκκλησία μακαρίζει σε.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="1ee48f59-dab1-410e-8b8e-15a7624bb385">
Νόμου διετράνωσαν εἰκόνες, τὴν σὴν φρικτὴν λοχείαν, Θεονύμφευτε, ὧν τὰς ἐκβάσεις, ἡμεῖς νυνὶ καθορῶντες Δέσποινα, ἐπαξίως σε δοξάζομεν.
</p>
<p style="red" uuid="">
ᾨδὴ ζ'
</p>
<p style="red" uuid="">
Ὁ Εἱρμὸς
</p>
<p style="" uuid="860d443c-f4e2-4cd7-8e0a-eca0715995ee">
Τῇ εἰκόνι τῇ χρυσῇ, μὴ προσκυνήσαντες Παῖδες Ἀβραμιαῖοι, ἐδοκιμάζοντο, ὥσπερ χρυσὸς ἐν χωνευτηρίῳ· ἐν καμίνῳ γὰρ πυρός, ὡς ἐν θαλάμῳ φωτεινῷ, ἐχόρευον βοῶντες· Εὐλογητὸς ὁ Θεὸς ὁ τῶν Πατέρων ἡμῶν.
</p>
<p style="red" uuid="">
Στίχ. Δόξα σοι, ὁ Θεὸς ἡμῶν δόξα σοι.
</p>
<p style="" uuid="69ff1e1c-9169-49e8-9c03-c28e48dae78e">
Νέον βρέφος ὁραθείς, τῆς παλαιᾶς καταδίκης, λυτροῦσαι κόσμον Χριστέ, ὡς εὔσπλαγχνος, διὸ βοῶ· Πεπαλαιωμένον, ἁμαρτίαις με πολλαῖς, καινοποίησον Σωτήρ, καὶ σῶσόν με βοῶντα· Εὐλογητὸς ὁ Θεὸς ὁ τῶν Πατέρων ἡμῶν.
</p>
<p style="red" uuid="">
Στίχ. Δόξα σοι, ὁ Θεὸς ἡμῶν δόξα σοι.
</p>
<p style="" uuid="d7c0b335-dbd7-4258-a296-6139ed86785e">
Ὁ ποτὲ τὸν Μανασσῆν, μετανοήσαντα σώσας, ὁ οἰκτειρήσας Πόρνην δακρύσασαν, ὁ τὸν Λῃστὴν λόγῳ δικαιώσας, τὸν πολλὰ καὶ χαλεπά, ἡμαρτηκότα σοι Σωτήρ, κᾀμὲ βοῶντα δέξαι· Εὐλογητὸς ὁ Θεὸς ὁ τῶν Πατέρων ἡμῶν.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="adb4e95b-9e13-4228-a046-ba6263cda34b">
Ναυαγίου χαλεποῦ, πολυθεΐας κρατοῦντος τὴν οἰκουμένην, νηῒ χρησάμενοι τῆς εὐσεβείας οἱ Ἀθλοφόροι, κυβερνήσει τοῦ Χριστοῦ, πρὸς λιμένα τῆς ζωῆς, ἀπέπλευσαν βοῶντες· Εὐλογητὸς ὁ Θεὸς ὁ τῶν Πατέρων ἡμῶν.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="68beeb86-48eb-4f37-93c5-352f4df5687e">
Λαμπρυνόμενοι σαφῶς, ὥσπερ χρυσὸς ἐν χωνείᾳ, ἐν ταῖς βασάνοις ἐδοκιμάζοντο οἱ Ἀθληταί, ἀποδεδειγμένοι ἐκσφραγίσματα σεπτά, παθημάτων τοῦ Χριστοῦ, ταμείοις οὐρανίοις, ἐν ἀφθαρσίᾳ πολλῇ ἐθησαυρίσθησαν νῦν.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="88a744ff-db89-4dec-80a6-9c7e9c1c7f73">
Τὸν Σωτῆρα καὶ Θεόν, καὶ Λυτρωτὴν καὶ Δεσπότην, σαρκὶ τεκοῦσα, Πάναγνε Δέσποινα, τοῦτον ἀεὶ Ἄχραντε δυσώπει, ὅπως λύσιν τῶν δεινῶν, καὶ πολλῶν ἁμαρτιῶν, τὴν ἄφεσιν λαβόντες, ὑμνολογῶμεν αὐτοῦ τοὺς ὑπὲρ νοῦν οἰκτιρμούς.
</p>
<p style="red" uuid="">
Κανὼν τοῦ Προδρόμου
</p>
<p style="red" uuid="">
Ὁ Εἱρμὸς
</p>
<p style="" uuid="a47eb9bc-ce29-4902-b41a-09530f066cb1">
Ἀβραμιαῖοι ποτέ, ἐν Βαβυλῶνι Παῖδες, καμίνου φλόγα κατεπάτησαν, ἐν ὕμνοις κραυγάζοντες· ὁ τῶν Πατέρων Θεὸς εὐλογητὸς εἶ.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="8c15ead2-7eaf-4b19-82d1-c7561e75db1b">
Μείζων παντὸς γεννητοῦ, ἀποδειχθεὶς Προφῆτα Θεοῦ, μεγάλως ἁμαρτόντα με, μεγίστῃ πρεσβείᾳ σου, φλογὸς μεγίστης ῥῦσαι, ὅπως σὲ μακαρίζω.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="61dfb35e-87ec-469e-a551-7a2e951567da">
Ἄκαρπος ὤφθην συκῆ, καὶ τὴν τομὴν πτοοῦμαι, βελτίωσόν με μεσιτείᾳ σου, καὶ ἔγκαρπον ποίησον, ὅπως σὲ μακαρίζω, Πρόδρομε τοῦ Σωτῆρος.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="36a1d722-c0a6-4fef-89d5-9c4cc3199942">
Κοίμισον πᾶσαν ἐχθροῦ, ἐγειρομένην βλάβην, κατὰ τῶν πίστει προστρεχόντων σοι, ἀγρύπνοις πρεσβείαις σου, τοῦ Λυτρωτοῦ τῶν ὅλων, Πρόδρομε Ἰωάννη.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="9f3c74ad-ca41-4023-a623-58328df18406">
Ἀπαγωγῆς πονηρᾶς, καὶ προνομῆς Παρθένε, καὶ τῆς δουλείας τοῦ ἀλάστορος, τοὺς δούλους σου φύλαττε, τοὺς σὲ ψυχῇ καὶ γλώσσῃ, ἀεὶ δοξολογοῦντας.
</p>
<p style="red" uuid="">
ᾨδὴ η'
</p>
<p style="red" uuid="">
Ὁ Εἱρμὸς
</p>
<p style="" uuid="d063895b-9cc8-4d42-80f8-10c9bdef03c0">
Ἐν φλογὶ πυρὸς παρίστανται, σοὶ Χερουβείμ, Σεραφεὶμ Κύριε, καὶ πᾶσα κτίσις ὕμνον ᾄδει σοι τερπνόν. Ὑμνεῖτε, εὐλογεῖτε, καὶ ὑπερυψοῦτε, Χριστὸν τὸν μόνον Δημιουργόν, εἰς πάντας τοὺς αἰῶνας.
</p>
<p style="red" uuid="">
Στίχ. Δόξα σοι, ὁ Θεὸς ἡμῶν δόξα σοι.
</p>
<p style="" uuid="79494ec5-3479-46dc-a429-ea5d6b42ab28">
Οὐκ ἐνέμεινα τῷ φόβῳ σου, οὐ τῶν σῶν ἐντολῶν ἤκουσα, τὸ θέλημά σου οὐκ ἐποίησα ποτέ· τί γένωμαι ὁ τάλας; φιλάνθρωπος ὑπάρχων, οἰκτείρησόν με μόνε Σωτήρ, καὶ μή με ἀπορρίψῃς.
</p>
<p style="red" uuid="">
Στίχ. Δόξα σοι, ὁ Θεὸς ἡμῶν δόξα σοι.
</p>
<p style="" uuid="03b97398-4cb0-40bb-b16a-6b406451222a">
Γεωργὲ καλῶν, τοῦ φόβου σου, τῇ δρεπάνῃ, βοῶ ἔκτιλον, προρρίζους πάντας ἀκανθώδεις λογισμούς, ψυχῆς μου τῆς ἀθλίας, καὶ σπόρῳ μετανοίας, βλαστάνειν σωτηρίας Χριστέ, ἀξίωσόν με στάχυν.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="014b14e9-2673-4cc0-a755-a6425e6cc256">
Ἐπλατύνθησαν στενούμενοι, ἐν βασάνοις πολλαῖς, χάριτι οἱ Ἀθλοφόροι, καὶ ἐστένωσαν ἐχθροῦ, ὁδοὺς βαράθρων πλήρεις, καὶ νῦν καθοδηγοῦσιν, ἡμᾶς πρὸς τὰς ὁδούς τοῦ Θεοῦ, ἐν πίστει καὶ ἀγάπῃ.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="00bfda1f-f79d-4da2-a20a-c7f4fa5fc75d">
Ἐναυάγησεν ὁ δόλιος, ἐμπεσὼν εἰς βυθὸν Μάρτυρες, τῆς καρτερίας καὶ ἀθλήσεως ὑμῶν, καὶ κεῖται ὑπὸ πάντων γελώμενος ὁ ἄφρων, ὑμεῖς δὲ τῆς νίκης ἀεί, τοῖς στεφάνοις ἐγκοσμείσθε.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="e531c443-9e98-416b-accd-71a3ecac4b1f">
Ἡ κοιλία σου Πανάμωμε, θημωνία σεπτῆς ἅλωνος, ἐδείχθη κόσμῳ, σῖτον φέρουσα ζωῆς, τὸν τρέφοντα τὰ πάντα· διό σε ὡς αἰτίαν, ἁπάντων τῶν καλῶν, οἱ πιστοὶ συμφώνως ἀνυμνοῦμεν.
</p>
<p style="red" uuid="">
Κανὼν τοῦ Προδρόμου
</p>
<p style="red" uuid="">
Ὁ Εἱρμὸς
</p>
<p style="" uuid="a584a3df-f8d5-4f03-82a5-91a52a1acadd">
Λυτρωτὰ τοῦ παντὸς Παντοδύναμε, τοὺς ἐν μέσῳ φλογὸς εὐσεβήσαντας, συγκαταβὰς ἐδρόσισας, καὶ ἐδίδαξας μέλπειν. Πάντα τὰ ἔργα, εὐλογεῖτε ὑμνεῖτε τὸν Κύριον.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="5914e94c-2da7-4e4e-9629-2034f6126497">
Ῥαθυμίας με ὕπνῳ κρατούμενον, καὶ ὁμίχλῃ κακίας σκοτούμενον, φωτιστικαῖς πρεσβείαις σου, ἐπανόρθου καὶ δίδου, ὡς ἐν ἡμέρᾳ ἀρετῶν εὐσχημόνως πορεύεσθαι.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="04628af4-93dc-4839-bd98-bc84b3f50247">
Πειρασμῶν με χειμάζει κλυδώνιον, καὶ παθῶν καταιγὶς συνταράσσει με, χεῖρά μοι δίδου Πρόδρομε, ἐμβιβάζων πρὸς ὅρμον, τῆς μετανοίας, τῆς ψυχῆς μου τὸ σκάφος πρεσβείαις σου.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="f533e913-3b68-48f8-bc37-216dc96e6338">
Ὁ τὸν αἴροντα κόσμου τὰ πταίσματα, ποταμίοις βαπτίσας ἐν ὕδασι, τὴν τῶν κακῶν μου ἄβυσσον, ἀποξήρανον ῥείθροις τῶν πρεσβειῶν σου, Ἰωάννη μακάριε Πρόδρομε.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="33726a0e-144a-46fd-acd3-138cebb4b61d">
Θεωρήσας τὸ Πνεῦμα τὸ ἅγιον, ἐνωτίσθης φωνῆς τοῦ Γεννήτορος, προσμαρτυρούσης Πρόδρομε, ὑπὸ σοῦ τῷ ἀρρήτως, βαπτιζομένῳ Ἰησοῦ, ὃν δυσώπει σωθῆναι ἡμᾶς.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="8540dbf1-4b17-4275-80a8-6db61fe0ad73">
Ὡς πηγὴ τῆς ἡμῶν ἀναπλάσεως, συντριβέντα με ὅλον ἀνάπλασον, ταῖς προσβολαῖς τοῦ ὄφεως, ὅπως πίστει καὶ πόθῳ, σὲ μακαρίζω, Θεοτόκε Παρθένε Πανύμνητε.
</p>
<p style="red" uuid="">
ᾨδὴ θ'
</p>
<p style="red" uuid="">
Ὁ Εἱρμὸς
</p>
<p style="" uuid="84989740-4e75-4564-9e63-dc2385d94f76">
Ἐποίησε κράτος ἐν βραχίονι αὐτοῦ· καθεῖλε γὰρ δυνάστας ἀπὸ θρόνων, καὶ ὕψωσε ταπεινούς, ὁ Θεὸς τοῦ Ἰσραήλ, ἐν οἷς ἐπεσκέψατο ἡμᾶς, Ἀνατολὴ ἐξ ὕψους, καὶ κατηύθυνεν ἡμᾶς εἰς ὁδὸν εἰρήνης.
</p>
<p style="red" uuid="">
Στίχ. Δόξα σοι, ὁ Θεὸς ἡμῶν δόξα σοι.
</p>
<p style="" uuid="e19cb44a-77a6-45fb-892b-040a775c9ff4">
Ἰδοὺ ἠνεῴχθη ὁ νυμφὼν ὁ μυστικός, οἱ φρόνιμοι κοσμοῦσι τὰς λαμπάδας, ἐλαίῳ τῶν ἀρετῶν, καὶ εἰσέρχονται φαιδροί· ἀπόθου τὸν ὕπνον ὦ ψυχή, τῆς ῥαθυμίας ὅπως,εἰς Νυμφῶνα φωτεινὸν, συνεισέλθῃς τῷ Χριστῷ, λαμπαδηφοροῦσα.
</p>
<p style="red" uuid="">
Στίχ. Δόξα σοι, ὁ Θεὸς ἡμῶν δόξα σοι.
</p>
<p style="" uuid="94ac81a2-26b4-456d-bbae-1bfb9a7520de">
Ὡς πόρνη κατέχω σου τοὺς πόδας νοητῶς, καὶ δάκρυσιν ἐκπλύνω τούτους Λόγε, ἀπόπλυνόν με Σωτήρ, τοῦ βορβόρου τῶν παθῶν. Ἡ πίστις σου σέσωκε σε, νῦν κᾀμοὶ ὑποφωνήσας, ὅπως σου τὴν ἄμετρον, ὑμνῶ εὐσπλαγχνίαν.
</p>
<p style="red" uuid="">
Μαρτυρικὰ
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="f6518ea9-51b1-4139-a0ae-4824ccca385f">
Σκιρτώσῃ καρδίᾳ, γηθομένῃ τε ψυχῇ, οἱ Μάρτυρες τὰ ἄνω κατοικοῦσι, τὰ στίγματα τοῦ Χριστοῦ, ὥσπερ κόσμον εὐπρεπῆ ἀεὶ κεκτημένοι, καὶ ἡμῖν, εἰρήνην ἐξαιτοῦσι, καὶ δεινῶν ἀπαλλαγήν, καὶ πταισμάτων λύσιν.
</p>
<p style="red" uuid="">
Στίχ. Ἅγιοι Μάρτυρες πρεσβεύσατε ὑπὲρ ἡμῶν.
</p>
<p style="" uuid="657b4ee7-5bee-4aff-b21b-65feb53b5464">
Ἡγίασται ἅπας τόπος, θεῖοι Ἀθληταί, τὰ λείψανα ὑμῶν καθάπερ ἄλλην, ὁ Ἰσραὴλ κιβωτόν, κεκτημένος ἐν δεινοῖς, ἀγάλλεται δὲ ὁ οὐρανός, μετὰ τῶν Ἀσωμάτων, τάς ψυχὰς μακάριοι, ὑμῶν κεκτημένος.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="0f67e4ab-63e7-46f8-bd5c-ca687355c47d">
Φιλάγαθε Κόρη τὸν φιλάγαθον Θεόν, κυήσασα, ἀγάθυνον βοῶ σοι, κεκακωμένην δεινῶς, τὴν ἀθλίαν μου ψυχήν, τοῖς πάθεσι καὶ ταῖς πονηραῖς, ἐπιβουλαῖς τοῦ πλάνου, ἵνα πίστει σε ὑμνῶ, τὴν ἐλπίδα πάντων.
</p>
<p style="red" uuid="">
Κανὼν τοῦ Προδρόμου
</p>
<p style="red" uuid="">
Ὁ Εἱρμὸς
</p>
<p style="" uuid="11131be5-175c-40e6-93b6-720c998506d0">
Εὔα μὲν τῷ τῆς παρακοῆς νοσήματι, τὴν κατάραν εἰσῳκίσατο, σὺ δὲ παρθένε Θεοτόκε, τῷ τῆς κυοφορίας βλαστήματι, τῷ κόσμῳ τὴν εὐλογίαν ἐξήνθησας· ὅθεν σε πάντες μεγαλύνομεν.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="79df5327-d08b-4a89-be6f-9655f632b8b5">
Ἰσχύς μου καὶ ὕμνησις Χριστὸς ὁ Κύριος, ὃν δυσώπει μάκαρ Πρόδρομε, κατὰ παθῶν με ἐνισχῦσαι, καὶ πάσης προσβολῆς τοῦ ἀλάστορος, τὸ θεῖον ἐργαζόμενον θέλημα, ὅπως ὑμνῶ σε εὐοδούμενος.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="01d7c46e-1c36-4007-b5a7-8de60c8651e0">
Ὡραία τρυγὼν καὶ χελιδὼν ἡδύλαλος, ἀνεδείχθης θεῖε Πρόδρομε, ἔαρ μηνύουσα τὸ θεῖον, Χριστόν, ὃν ἐκδυσώπει χειμῶνός με, ῥυσθῆναι ψυχοφθόρου καὶ κλύδωνος, τῆς ἁμαρτίας ἱκετεύω σε.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="50efdae1-e318-41ec-8d30-b3fcdf87b790">
Σκιρτήσας νηδύϊ τῆς μητρὸς ἐμήνυσας, ἐκ Παρθένου τὸν ἐκλάμψαντα, τοῦτον ἱκέτευε, σαρκός μου, σκιρτήματα νεκρῶσαι νεκροῦντά με, πληρῶσαί τε χαρᾶς τὴν καρδίαν μου, ὅπως ὑμνῶ σε θεῖε Πρόδρομε.
</p>
<p style="red" uuid="">
Στίχ. Βαπτιστὰ τοῦ Χριστοῦ πρέσβευε ὑπὲρ ἡμῶν.
</p>
<p style="" uuid="d43c3693-d1ac-46ac-b1f3-cf858e77b099">
Ἡ κρίσις ἀνίλεως ψυχὴ τοῖς ἔλεος, μὴ ποιοῦσιν, ὅρα πρόσεχε, ἔλαιον βάλε εἰς τὴν λαμπάδα, δυνάμενον τηρεῖν σε ἀκοίμητον· ἐγγίζει ὁ Νυμφίος, γρηγόρησον, μὴ ἐσβεσμένην σχῇς προαίρεσιν.
</p>
<p style="red" uuid="">
Θεοτοκίον
</p>
<p style="red" uuid="">
Στίχ. Ὑπεραγία Θεοτόκε, σῶσον ἡμᾶς.
</p>
<p style="" uuid="8c841730-2796-4d68-8d7c-b1b0b2ebf491">
Φιλάγαθον τέξασα Θεὸν φιλάγαθε, Θεοτόκε τοῦτον αἴτησαι, πάσης με ῥύσασθαι κακίας, καὶ αὐτοῦ καρδιῶσαι τῷ ἔρωτι, σαρκὸς ἡδυπαθείας μισήσαντα, ὅπως ὑμνῶ σε τὴν Πανύμνητον.
</p>
<p style="red" uuid="">
Ἀπόστιχα τῶν Αἴνων
</p>
<p style="red" uuid="">
Κατανυκτικὰ
</p>
<p style="" uuid="5c07af5e-a802-4412-a89e-925475dcec8c">
Πρόβατόν εἰμι τῆς λογικῆς σου ποίμνης, καὶ πρὸς σὲ καταφεύγω, τὸν Ποιμένα τὸν καλόν. Ζήτησόν με τὸν πλανηθέντα ὁ Θεός, καὶ ἐλέησόν με.
</p>
<p style="red" uuid="">
Στίχ. α'. Ἐνεπλήσθημεν τὸ πρωῒ τοῦ ἐλέους σου, Κύριε, καὶ ἠγαλλιασάμεθα καὶ ηὐφράνθημεν ἐν πάσαις ταῖς ἡμέραις ἡμῶν. Εὐφρανθείημεν, ἀνθ΄ὧν ἡμερῶν ἐταπείνωσας ἡμᾶς, ἐτῶν, ὧν εἴδομεν κακά, καὶ ἴδε ἐπὶ τοὺς δούλους σου καὶ ἐπὶ τὰ ἔργα σου, καὶ ὁδήγησον τοὺς υἱοὺς αὐτῶν.
</p>
<p style="" uuid="b9936d7c-a1ef-4ac8-a25e-8a4c4b978a99">
Ζάλη ἁμαρτημάτων περιέχει με Σωτήρ, καὶ μὴ φέρων τὸν κλύδωνα, σοὶ προσπίπτω τῷ μόνῳ Κυβερνήτῃ, ὡς τῷ Πέτρῳ τὴν χεῖρά μοι ἔκτεινον, τῆς φιλανθρωπίας σου, καὶ σῶσόν με.
</p>
<p style="red" uuid="">
Μαρτυρικὸν
</p>
<p style="red" uuid="">
Στίχ. β'. Καὶ ἔστω ἡ λαμπρότης Κυρίου τοῦ Θεοῦ ἡμῶν ἐφ' ἡμᾶς, καὶ τὰ ἔργα τῶν χειρῶν ἡμῶν κατεύθυνον ἐφ' ἡμᾶς, καὶ τὸ ἔργον τῶν χειρῶν ἡμῶν κατεύθυνον.
</p>
<p style="" uuid="9f9abf0b-20db-4da8-a671-30b51263a100">
Ἀγγέλων συμμέτοχοι, γεγόνατε ἅγιοι Μάρτυρες, ἐν σταδίῳ τὸν Χριστὸν ἀνδρείως κηρύξαντες· πάντα γὰρ τὰ ἐν κόσμῳ κατελίπατε τερπνά, ὡς ἀνύπαρκτα, τὴν πίστιν δὲ ὡς ἄγκυραν ἀσφαλῆ ἐκρατήσατε· ὅθεν καὶ τὴν πλάνην, ἀπελάσαντες, πηγάζετε τοῖς πιστοῖς ἰαμάτων χαρίσματα, ἀπαύστως πρεσβεύοντες, σωθῆναι τὰς ψυχὰς ἡμῶν.
</p>
<p style="red" uuid="">
Δόξα... Καὶ νῦν ... Θεοτοκίον
</p>
<p style="" uuid="4033efee-d414-471d-ad6e-c4cd07c53f0f">
Θεοτόκε Παντάνασσα, τῶν Ὀρθοδόξων τὸ καύχημα, αἱρετικῶν τὰ φρυάγματα, καὶ τὰ πρόσωπα καταίσχυνον, τῶν μὴ προσκυνούντων, μηδὲ τιμώντων, Πάναγνε, τὴν σεβάσμιον εἰκόνα σου.
</p>
</section>
<section name="litourgia">
<p style="red" uuid="">
ΕΙΣ ΤΗΝ ΛΕΙΤΟΥΡΓΙΑΝ
</p>
<p style="red" uuid="">
Οἱ Μακαρισμοὶ
</p>
<p style="" uuid="3dc77a91-755c-44c8-b2a2-c1625b526482">
Μακάριοι οἱ εἰρηνοποιοί, ὅτι αὐτοὶ υἱοὶ Θεοῦ κληθήσονται.
</p>
<p style="" uuid="e956c6d3-24f1-4be7-b26a-c6f17c785ad6">
Διὰ ξύλου ὁ Ἀδάμ, Παραδείσου γέγονεν ἄποικος, διὰ ξύλου δὲ Σταυροῦ, ὁ Λῃστὴς Παράδεισον ᾤκησεν· ὁ μὲν γὰρ γευσάμενος, ἐντολὴν ἠθέτησε τοῦ ποιήσαντος, ὁ δὲ συσταυρούμενος, Θεὸν ὡμολόγησε τὸν κρυπτόμενον. Μνήσθητί μου βοῶν, ἐν τῇ Βασιλείᾳ σου.
</p>
<p style="" uuid="06c7806f-7d20-46aa-9e13-897931364def">
Μακάριοι οἱ δεδιωγμένοι ἕνεκεν δικαιοσύνης, ὅτι αὐτῶν ἐστιν ἡ βασιλεία τῶν οὐρανῶν.
</p>
<p style="" uuid="d7c8dda8-e95f-406c-aa5e-77ffbdafa8b3">
Ὁ τοῦ Πέτρου τὸν κλαυθμόν, καὶ τῆς Πόρνης Λόγε τὰ δάκρυα, προσδεξάμενος Χριστέ, καὶ τὸν Τελώνην μόνον στενάξαντα, οἰκτείρας ὡς εὔσπλαγχνος, καὶ ἐμὲ προσπίπτοντα καὶ αἰτούμενον, πταισμάτων συγχώρησιν, δοθῆναί μοι Κύριε ὑπεράγαθε, λύτρωσαι τῆς ἐκεῖ, γεέννης ὡς εὔσπλαγχνος.
</p>
<p style="" uuid="f83efcff-38f7-4673-829a-21bfbc3e033a">
Μακάριοί ἐστε ὅταν ὀνειδίσωσιν ὑμᾶς, καὶ διώξωσι, καὶ εἴπωσι πᾶν πονηρὸν ῥῆμα καθ΄ὑμῶν ψευδόμενοι ἕνεκεν ἐμοῦ.
</p>
<p style="" uuid="c55db474-9f2e-4288-a2bc-9a038837716f">
Τῆς στειρώσεως δεσμά, διαλύσας μέγιστε Πρόδρομε, τὴν ἀκαρπίαν τῆς ἐμῆς, ταπεινῆς καρδίας διάλυσον, καὶ φέρειν εὐόδωσον, ἐναρέτους πράξεις τῇ μεσιτείᾳ σου, δι' ὧν ἀπολήψομαι, ζωὴν τὴν ἀδάπανον, ἀνακράζων Χριστῷ· Μνήσθητί μου Σωτήρ, ἐν τῇ Βασιλείᾳ σου.
</p>
<p style="red" uuid="">
Μαρτυρικὰ
</p>
<p style="" uuid="29606808-61f0-4457-8165-efe672dec7f3">
Χαίρετε καὶ ἀγαλλιᾶσθε, ὅτι ὁ μισθὸς ὑμῶν πολὺς ἐν τοῖς οὐρανοῖς.
</p>
<p style="" uuid="b2887aa2-d116-44ca-9379-0ce52870b150">
Συντριβόμενοι ποιναῖς, καὶ θηρσὶν ἀγρίοις διδόμενοι, καὶ τεμνόμενοι δεινῶς, καὶ εἰς βυθὸν θαλάσσης ῥιπτόμενοι, πυρὶ δαπανώμενοι, καὶ ὠμοτάτῃ κρίσει καταξεόμενοι, Θεὸν οὐκ ἠρνήσασθε, παρ' οὗ ἡμῖν Μάρτυρες ἐξαιτήσασθε, εἰρήνην καὶ φωτισμὸν καὶ μέγα ἔλεος.
</p>
<p style="red" uuid="">
Δόξα...
</p>
<p style="" uuid="ff4cbe56-95b5-4091-bedd-603e6c092893">
Ἀνακαθάραντες τὸν νοῦν, τῇ Τριάδι πάντες βοήσωμεν· Πάτερ, Υἱὲ μονογενές, Πνεῦμα ἅγιον καὶ ὁμότιμον, τοὺς δούλους σου φύλαττε, τοὺς εἰλικρινεῖ σοι πόθῳ λατρεύοντας, μιὰ τῇ Θεότητι, Βασιλείᾳ δόξῃ τε, καὶ κραυγάζοντας· Μνήσθητι καὶ ἡμῶν, ἐν τῇ Βασιλείᾳ σου.
</p>
<p style="red" uuid="">
Καὶ νῦν ... Θεοτοκίον
</p>
<p style="" uuid="e9532289-cae0-4fd9-b17e-843ba841329f">
Τὸν συνάναρχον Πατρί, καὶ Ἁγίῳ Πνεύματι σύνθρονον, ὑπεδέξω ἐν γαστρί, καὶ ὑπὲρ νοῦν καὶ λόγον ἐκύησας, γενόμενον ἄνθρωπον, ἐπ' εὐεργεσίᾳ τῆς ἀνθρωπότητος, Μαρία Θεόνυμφε, χωρίον εὐρύχωρον τοῦ Θεοῦ ἡμῶν, ὃν αἴτησαι ἐκτενῶς, σῴζεσθαι τοὺς δούλους σου.
</p>
</section>
</text>
</document>